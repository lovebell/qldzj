<!DOCTYPE HTML PUBLIC"-//W3C//DTD HTML 4.0 Transitional//EN">
<HTML><HEAD><TITLE>第0649部～五阴譬喻经一卷</TITLE>
<meta http-equiv="Content-Type" content="text/html; charset=utf-8" />
<META content="MSHTML 5.00.3700.6699" name=GENERATOR>
<meta name="viewport" content="width=device-width, initial-scale=1" />
<link href="../class/jw.css" rel="stylesheet" type="text/css">
<SCRIPT type=text/javaScript>
function doZoom(size){
document.getElementById('zoom').style.fontSize=size+'px'}
</SCRIPT>
</head>
<body>
<span id="zoom">

<a name="MENU-top"></a>

<div class="top-bt">
<div class="top-left">小乘阿含部·第0649部</div>
<div class="top-center">五阴譬喻经一卷</div>
<div class="top-right">后汉安息国三藏法师安世高译</div></div>
<div class=top-bm>
<div class=bm-bt><div class=bm-jbt>· 经名 · 卷数 · 跋序</li></div><div class=bm-jbt-left><div class=bm-jbtbm>· 品名 · 品数 · 译作者</li></div>
<div class=bm-zt>字体：<A href="javascript:doZoom(18)">大</A> <A href="javascript:doZoom(16)">中</A> <A href="javascript:doZoom(15)">小</A></div></div></div>
<div class=bm-bt><div class=bm-jbt><a href="0649.htm#j0649-1">五阴譬喻经</a></div></div></div>
<div class="jwzw">
<div class="jwbt-box"><div class="jwbt"><a name=j0649-1><a href="0649.htm#MENU-top">五阴譬喻经</div></div></a></a>
<p>　　闻如是。一时佛游于靡胜国。度河津见中大沫聚随水流。即告比丘言。诸比丘。譬如此大沫聚随水流。目士见之观视省察。即知非有虚无不实速消归尽。所以者何。沫无强故。如是比丘。一切所色去来现在。内外粗细好丑远近比丘。见此当熟省视观。其不有虚无不实。但病但结但疮但伪。非真非常为苦为空为非身为消尽。所以者何。色之性无有强。譬如比丘天雨渧水一泡适起一泡即灭。目士见之观视省察。即知非有虚无不实速消归尽。所以者何。泡无强故。如是比丘。一切所痛去来现在。内外粗细好丑远近。比丘见知当熟省视观其不有虚无不实。但病但结但伪但疮。非真非常为苦为空为非身为消尽。所以者何。痛之性无有强故。</p>
                      <p>　　譬如比丘季夏盛热日中之炎。目士见之观视省察。即知非有虚无不实速消归尽。所以者何。炎无强故。如是比丘。一切所想去来现在。内外粗细好丑远近。比丘见是当熟省视观。其不有虚无不实。但淫但结但疮但伪。非真非常为苦为空为非身为消尽。所以者何。想之性无有强。</p>
                      <p>　　譬如比丘人求良材担斧入林。见大芭蕉鸿直不曲。因断其本斩其末劈其叶。理分分[利-禾+皮]而解之。中了无心何有牢固。目士见之观视省察。即知非有虚无不实速消归尽。所以者何。彼芭蕉无强故。如是比丘一切所行去来现在。内外粗细好丑远近。比丘见此当熟省视知。其不有虚无不实。但淫但结但疮但伪。非真非常为苦为空为非身为消尽。所以者何。行之性无有强。</p>
                      <p>　　譬如比丘幻师与幻弟子于四衢道大人众中。现若干幻化作群象群马车乘步从。目士见之观视省察。即知不有虚无不实无形化尽。所以者何。幻无强故。如是比丘。一切所识去来现在。内外粗细好丑远近。比丘见此当熟省视观。其不有虚无不实。但淫但结但疮但伪。非真非常为苦为空为非身为消尽。所以者何。识之性无有强。于是佛说偈言。</p>
                      <p>　　沫聚喻于色　　痛如水中泡<br>
　　想譬热时炎　　行为若芭蕉<br>
　　夫幻喻如识　　诸佛说若此<br>
　　当为观是要　　熟省而思惟<br>
　　空虚之为审　　不睹其有常<br>
　　欲见阴当尔　　真智说皆然<br>
　　三事断绝时　　知身无所直<br>
　　命气温燸识　　舍身而转逝<br>
　　当其死卧地　　犹草无所知<br>
　　观其状如是　　但幻而愚贪<br>
　　心心为无安　　亦无有牢强<br>
　　知五阴如此　　比丘宜精勤<br>
　　是以当昼夜　　自觉念正智<br>
　　受行寂灭道　　行除最安乐</p>
                      <p>　　佛说如是比丘闻皆欢喜。</p>
                      <div class="jw-bottom">
       <li><a href="0648.htm">上一部：乾隆大藏经·小乘阿含部·佛说圣法印经一卷</A>
      <li><a href="0670.htm">下一部：乾隆大藏经·小乘阿含部·佛说水沫所漂经一卷</a></li></div></div>
     <div class="bottom-bt">乾隆大藏经·小乘阿含部·五阴譬喻经</div></span></body></html>
