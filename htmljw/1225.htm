<!DOCTYPE HTML PUBLIC"-//W3C//DTD HTML 4.0 Transitional//EN">
<HTML><HEAD><TITLE>第1225部～略明般若末后一颂赞述一卷</TITLE>
<meta http-equiv="Content-Type" content="text/html; charset=utf-8" />
<META content="MSHTML 5.00.3700.6699" name=GENERATOR>
<meta name="viewport" content="width=device-width, initial-scale=1" />
<link href="../class/jw.css" rel="stylesheet" type="text/css">
<SCRIPT type=text/javaScript>
function doZoom(size){
document.getElementById('zoom').style.fontSize=size+'px'}
</SCRIPT>
</head>
<body>
<span id="zoom">

<a name="MENU-top"></a>

<div class="top-bt">
<div class="top-left">大乘论·第1225部</div>
<div class="top-center">略明般若末后一颂赞述一卷</div>
<div class="top-right">唐三藏法师义净述</div></div>
<div class=top-bm>
<div class=bm-bt><div class=bm-jbt>· 经名 · 卷数 · 跋序</li></div><div class=bm-jbt-left><div class=bm-jbtbm>· 品名 · 品数 · 译作者</li></div>
<div class=bm-zt>字体：<A href="javascript:doZoom(18)">大</A> <A href="javascript:doZoom(16)">中</A> <A href="javascript:doZoom(15)">小</A></div></div></div>
<div class=bm-bt><div class=bm-jbt><a href="1225.htm#j1225-1">略明般若末后一颂赞述</a></div></div></div>
<div class="jwzw">
<div class="jwbt-box"><div class="jwbt"><a name=j1225-1><a href="1225.htm#MENU-top">略明般若末后一颂赞述</div></div></a></a>
<p>　　义净因译无著菩萨般若颂释讫。详夫大士判其九喻。可谓文致幽深。理义玄简。自非地邻极喜。谁能发此明慧。而西域相承云。无著菩萨昔于睹史多天慈氏尊处。亲受此八十颂。开般若要门。顺瑜伽宗理。明唯识之义。遂令教流印度。若金乌之焰赫扶桑。义阐神州。等玉兔之光浮雪岭。然而能断金刚。西方乃有多释。考其始也此颂最先。即世亲大士躬为其释此。虽神州译讫。而义有阙如。故复亲核谈筵。重详其妙。雅符释意。更译本经。世亲菩萨复为般若七门义释。而那烂陀寺盛传其论。但为义府幽冲寻者莫测。有师子月法师造此论释。复有东印度多闻俗士其名月官。遍检诸家亦为义释。斯等莫不意符三性。不同中观矣。更有别释。而但顺龙猛。不会瑜伽。瑜伽则真有俗无。以三性为本。中观乃真无俗有。寔二谛为先。般若大宗。含斯两意。致使东夏则道分南北。西方乃义隔有空。既识介纲。理无和杂。各准　圣旨诚难乖竞。然而末后一颂云。一切有为法如星翳灯幻。露泡梦电云。应作如是观者。而释文既隐。恐寻者尚昧。辄因二九事喻。聊题十八之作。冀使朝览遂闲。庶罔销神之滞。夜光亲授。长无按剑之惑。然而见等九事。即生死之区寰。大士了如星等。是故处而不着。智不住生津。媲红莲之在潋。悲不居圆寂。若白玉之沉溺。因答无住涅槃。申其九喻云尔。</p>
                      <p>　　论见　观见如星长夜妄执。</p>
                      <p>　　见心长夜景　　妄执久冥舒<br>
　　三心才已发　　两分尽皆除</p>
                      <p>　　喻星　以星喻见夜有明无。</p>
                      <p>　　榆星通夜景　　柳色彻明舒<br>
　　千条光若发　　一旦尽皆除</p>
                      <p>　　论境　道境如翳妄睹空花。</p>
                      <p>　　境色无非障　　妄有见尘瑕<br>
　　但由真智力　　不复睹狂花</p>
                      <p>　　喻翳　以翳喻境元无妄执。</p>
                      <p>　　太虚本无障　　净境性亡瑕<br>
　　但由翳眼力　　遂使见空花</p>
                      <p>　　论识　言识如灯生生不绝。</p>
                      <p>　　见起起不已　　妄生生未极<br>
　　留滞死宫中　　良由依识力</p>
                      <p>　　喻灯　以灯喻识焰焰无穷。</p>
                      <p>　　发焰焰不已　　舒光光未极<br>
　　照灼炳宵中　　良为膏油力</p>
                      <p>　　论界　说界如幻藉业生而会尽。</p>
                      <p>　　业功庄处巧　　由惑生众相<br>
　　所执定非真　　界体全虚妄</p>
                      <p>　　喻幻　以幻喻界假匠起而终无。</p>
                      <p>　　幻师方便巧　　假作众形相<br>
　　鞠体固非真　　所见皆虚妄</p>
                      <p>　　论身　序身如露体不久停。</p>
                      <p>　　投躯生巘际　　寄命死河中<br>
　　镇处飘飖夜　　还如橐籥风</p>
                      <p>　　喻露　以露喻身逢风必落。</p>
                      <p>　　圆珠停草际　　渧泪处华中<br>
　　凄凄动林夜　　索索尽随风</p>
                      <p>　　论受用　陈用如泡待根境识。</p>
                      <p>　　寰中根色积　　托此复心行<br>
　　寔由三触合　　遂令三受生</p>
                      <p>　　喻泡　以泡喻用假渧水风。</p>
                      <p>　　池中平水积　　渧坠有风行<br>
　　但由三事合　　乘使万泡生</p>
                      <p>　　论过　述过如梦由思而起。</p>
                      <p>　　过去虽无境　　寻思意尚通<br>
　　遂令方寸内　　还见九城容</p>
                      <p>　　喻梦　以梦喻过因忆乃生。</p>
                      <p>　　处昼多缘境　　良宵记念通<br>
　　遂令于睡内　　重忆本时容</p>
                      <p>　　论现　谈现如电暂时而有。</p>
                      <p>　　万像如电野　　四相等流光<br>
　　讵知唯一念　　妄计有三常</p>
                      <p>　　喻电　以电喻现[怤-寸+(ㄆ/火)]忽便亡。</p>
                      <p>　　震雷鸣四野　　击电动千光<br>
　　刹那存有念　　即体自无常</p>
                      <p>　　论未　论未如云本识能持其种。</p>
                      <p>　　藏识无初结　　波情浪后飞<br>
　　良由有贪爱　　带种定何疑</p>
                      <p>　　喻云　以云喻未自体必含于润。</p>
                      <p>　　叆叇屯云结　　焕烂景风飞<br>
　　光华如可爱　　含润理无疑</p>
                      <p>　　更以一句收事收喻撮其要义而为一述。</p>
                      <p>　　见心智灭如星殄　　惑境真亡若翳除<br>
　　想起由识如灯焰　　界有藉思同幻车<br>
　　一身暂显同朝露　　三受忽现等泡虚<br>
　　忆念过时空梦发　　计执现存奔电舒<br>
　　既知雨润云中住　　未种常依识藏居</p>
                      <p>　　次下别据三性三身真俗般若。以明观行九喻解九事云。</p>
                      <p>　　熟观生界咸如此　　智者应可务真常<br>
　　真常实不玄　　圆成在目前<br>
　　觉二体空蛇索尽　　了一非无镜月悬<br>
　　镜月悬时实无虑　　但作他缘生福处<br>
　　唯识初心乍有依　　真如后念还无据<br>
　　无据即般若　　胜俗亡真假<br>
　　福津如筏捐不捐　　悲智随生舍不舍</p>
                      <div class="jw-bottom">
       <li><a href="1224.htm">上一部：乾隆大藏经·大乘论·能断金刚般若波罗蜜多经论释三卷</A>
      <li><a href="1226.htm">下一部：乾隆大藏经·大乘论·妙法莲华经忧波提舍二卷</a></li></div></div>
     <div class="bottom-bt">乾隆大藏经·大乘论·略明般若末后一颂赞述</div></span></body></html>
