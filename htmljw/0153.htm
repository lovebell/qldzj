<!DOCTYPE HTML PUBLIC"-//W3C//DTD HTML 4.0 Transitional//EN">
<HTML><HEAD><TITLE>第0153部～不退转法轮经四卷</TITLE>
<meta http-equiv="Content-Type" content="text/html; charset=utf-8" />
<META content="MSHTML 5.00.3700.6699" name=GENERATOR>
<meta name="viewport" content="width=device-width, initial-scale=1" />
<link href="../class/jw.css" rel="stylesheet" type="text/css">
<SCRIPT type=text/javaScript>
function doZoom(size){
document.getElementById('zoom').style.fontSize=size+'px'}
</SCRIPT>
</head>
<body>
<span id="zoom">

<a name="MENU-top"></a>

<div class="top-bt">
<div class="top-left">大乘五大部外重译经·第0153部</div>
<div class="top-center">不退转法轮经四卷</div>
<div class="top-right">僧祐录云安公凉土异经在北凉录</div></div>
<div class=top-bm>
<div class=bm-bt><div class=bm-jbt>· 经名 · 卷数 · 跋序</li></div><div class=bm-jbt-left><div class=bm-jbtbm>· 品名 · 品数 · 译作者</li></div>
<div class=bm-zt>字体：<A href="javascript:doZoom(18)">大</A> <A href="javascript:doZoom(16)">中</A> <A href="javascript:doZoom(15)">小</A></div></div></div>
<div class=bm-bt><div class=bm-jbt><a href="0153.htm#j0153-1">不退转法轮经卷第一</a></div><div class=bm-jbt-left>
<div class=bm-jbtbm><a href="0153.htm#j0153-2">序品第一</a></div>
<div class=bm-jbtbm><a href="0153.htm#j0153-3">信行品第二</a></div>
</div></div><div class=bm-bt><div class=bm-jbt><a href="0153.htm#j0153-4">不退转法轮经卷第二</a></div><div class=bm-jbt-left>
<div class=bm-jbtbm><a href="0153.htm#j0153-5">声闻辟支佛品第三</a></div>
<div class=bm-jbtbm><a href="0153.htm#j0153-6">释二乘相品第四</a></div>
</div></div><div class=bm-bt><div class=bm-jbt><a href="0153.htm#j0153-7">不退转法轮经卷第三</a></div><div class=bm-jbt-left>
<div class=bm-jbtbm><a href="0153.htm#j0153-8">除想品第五</a></div>
<div class=bm-jbtbm><a href="0153.htm#j0153-9">降魔品第六</a></div>
<div class=bm-jbtbm><a href="0153.htm#j0153-10">除魔品第七</a></div>
</div></div><div class=bm-bt><div class=bm-jbt><a href="0153.htm#j0153-11">不退转法轮经卷第四</a></div><div class=bm-jbt-left>
<div class=bm-jbtbm><a href="0153.htm#j0153-12">现见品第八</a></div>
<div class=bm-jbtbm><a href="0153.htm#j0153-13">安养国品第九</a></div></div></div></div>
<div class="jwzw">
<div class="jwbt-box"><div class="jwbt"><a name=j0153-1><a href="0153.htm#MENU-top">不退转法轮经卷第一</div></a></a>
<div class="jwbtbm"><a name=j0153-2><a href="0153.htm#MENU-top">序品第一</div></div></a></a>
<p>　　如是我闻。一时佛在舍卫国祇树给孤独园。与大比丘僧千二百五十人俱。及诸菩萨摩诃萨众无量无边阿僧祇数。尔时世尊于中夜后入广大光明照三昧。是时文殊师利法王子。于中夜后入大光明照三昧。弥勒菩萨。于中夜后亦入遍炬三昧。是时世尊从三昧起。与舍利弗于中夜后共出其房。到文殊师利法王子所住之处。时尊者舍利弗。见文殊师利法王子房及世尊房左右。皆悉满中池水。其池水中亦有无量种种莲华遍布水上。而诸莲华各放光明。普照祇洹及舍卫国。乃至三千大千世界皆悉照明。大闻法音遍于十方一切世界。其中菩萨互共咨请发问论议。时尊者舍利弗既入室已。见文殊师利寂然禅定在前而立。尊者舍利弗。即便弹指謦咳出声。尔时世尊及舍利弗等。见文殊师利法王子神通变化。各见其身在大海中。是时舍利弗。在文殊师利室中不能得出。欲踊虚空亦不能去。而不自知从何处来。况复能以神通而去。是时尊者舍利弗。结加趺坐。忽然而见文殊师利在其目前正身端坐。文殊师利神通力故。不离本处令舍利弗见。文殊师利。过恒河沙有世界。名阿鞞跋致论议音声。彼中有佛。号善住光华开敷。现在于世。有无量亿千菩萨围绕。见彼佛身于诸毛孔皆出莲华。其一一华光明遍照三千大千世界。华有千叶。皆以绀琉璃为茎。马瑙为须。众宝为台。其华台上。见诸菩萨结加趺坐。彼诸菩萨。皆住阿鞞跋致当得阿耨多罗三藐三菩提。于诸陀罗尼门成就大忍。以三十二相而自庄严。身色如真金微妙第一。尔时善住光华开敷佛。脐中出大莲华。其色众多华叶无量。亦以绀琉璃为茎。金刚为叶。因陀琉璃为须。龙坚旃檀王为台。世间尘水所不能染。舍利弗。见此华台空无所有。文殊师利入中而坐。与莲华台俱上至有顶。文殊师利绕佛三匝。一心合掌顶礼佛足。于莲华台中结加趺坐正念向佛。是时善住光华开敷如来问文殊师利言。汝从何方而来到此。文殊师利白佛言。世尊。我从娑婆世界故到此土。彼佛国中有二菩萨。一名善音。二名善声。是二菩萨摩诃萨。皆已住阿鞞跋致地。决定当得阿耨多罗三藐三菩提。俱从莲华台中而出。更整衣服右膝着地。一心合掌各白佛言。世尊。娑婆世界去此几何。尔时善住光华开敷佛答二菩萨言。娑婆世界。去此佛刹恒河沙世界之外。文殊师利从彼而来。是时善音善声菩萨俱白佛言。世尊。于彼世界。佛号何等。今欲知之。尔时善住光华开敷佛。即便答言。娑婆世界。有佛如来多陀阿伽度阿罗呵三藐三佛陀。号释迦牟尼。今现在世。是二菩萨复更问言。释迦牟尼佛为说何法。彼佛答言。说三乘法。而彼菩萨复白佛言。云何名为三乘。佛言。所谓声闻乘辟支佛乘佛乘。释迦牟尼佛常作如是说三乘法。时彼菩萨复白佛言。世尊。诸佛说法何故不同。佛言。一切诸佛有所说法悉皆同等。彼诸菩萨复白佛言。云何同等。佛言。不退法轮。一切诸佛皆悉等说。时彼菩萨复白佛言。世尊。何以故。释迦牟尼佛说三乘法。佛言。娑婆世界众生心多下劣。若说一乘则不能解。是故释迦牟尼佛。以善方便为诸众生出五浊世。分别说三引导众生令入一乘。时二菩萨白佛言。世尊。释迦牟尼佛说法为最甚难。佛言。释迦牟尼佛说法实为甚难。善音善声菩萨白佛言。世尊。我等今者快得善利。不生如是下劣恶国。尔时佛答二菩萨言。莫作是语。当疾舍离。善音善声菩萨复白佛言。世尊。以何因缘令舍是语。彼恶世中说此法难。以是故。我等今者不生喜乐。佛言。于此世界二十亿那由他劫修诸善根。不如娑婆世界于一食顷。与诸般若波罗蜜相应。令一众生归依三宝受持五戒。远离声闻辟支佛心。使发无上菩提道意甚难。于彼二十亿那由他者。况复有能劝人出家赞叹功德。广为说法令出三界。作如是教逮得己利。修集善法入诸禅定。何以故。此诸众生。多为烦恼之所浊乱。是二菩萨复白佛言。世尊。云何于彼世界。诸众生等。多为烦恼而浊乱耶。佛言。若我尽寿更为汝等。说娑婆世界众生浊乱。贪欲嗔恚愚痴。无量诸恶不善诸法。犹不可尽。惟佛能知业报善恶。尔时善音善声彼菩萨等。俱共叹言。是真释迦牟尼佛。是真释师子。是真释仙。作如是等三种赞叹。善哉说法。善知心念。亦为广说诸不善法贪欲嗔恚愚痴邪见无量诸恶。巧说善趣及向声闻辟支佛道。皆归于佛。成就佛智第一清净。发菩提心。随顺解脱。入佛智慧。为诸众生。成熟善根。心无所染。彼诸菩萨。皆悉共取七宝莲华若干种色。有百千万亿叶。如金刚宝藏。天绀琉璃为须。龙坚栴檀为台。众宝为茎。不着尘水。眼识所知。其华微妙。于虚空中而自回转。不可执持。犹如影幻从业报生。亦从解脱诸三昧生。于虚空中取已。遥散娑婆世界释迦牟尼佛上。持诸华鬘华盖悉是众宝。亦有宝云宝盖及杂彩缯盖末香涂香无量种色。供养释迦牟尼佛已。五体投地向佛作礼。皆作是言。南无释迦牟尼佛。此娑婆世界菩萨摩诃萨。庄严大乘。精进无懈。修诸功德。悉能护持过去未来现在诸佛一切正法。为欲拔济苦恼众生。作大照明住于一乘。我等欲往见释迦牟尼佛。及娑婆世界诸大菩萨摩诃萨众。以大庄严而自庄严。为绍佛种使不断绝。善住光华开敷如来。闻诸菩萨作是语已。观察其心。复重为说诸佛功德。示教利喜。告诸菩萨言。汝当随学释迦牟尼佛本所行道。于一切众生发大慈心生利益心。于诸深法莫生惊怖及诸诽谤。而起无相具足善根不求果报。如是菩萨摩诃萨。皆悉当往释迦牟尼佛国。以本愿力俱生于彼。护持正法随顺诸佛本所修学。汝可往见。彼二菩萨作如是言。我当乘佛神力。及过去未来诸佛之力而诣于彼。善住光华开敷如来告善音善声菩萨等。汝今当共文殊师利诣娑婆世界。亦语文殊师利。与二菩萨俱共到彼。时二菩萨语文殊师利言。我等欲见释迦牟尼佛及诸菩萨一切大众。当依汝神力得见彼佛。文殊师利语二菩萨言。善男子。汝等应当先礼彼佛。亦应亲近供养恭敬无数诸佛。悉为利益十方世界一切众生。为欲增长佛菩提故。亦为成就佛智慧故。彼二菩萨即如其教作如是言。我等亦当随逐供养诸佛如来。亲近礼拜尊重赞叹。当学文殊师利。为欲利益一切众生。尔时文殊师利。便礼善住光华开敷如来。绕佛三匝恭敬尊重。与诸菩萨并舍利弗俱诣于彼到已听法。受佛教敕谛观如来。散华供养末香涂香缯盖幢旛清净第一。悉为过去诸佛神力之所护持。念慧坚固。悉遍供养佛法僧宝。为一切众生得解脱故。如大力士屈伸臂顷。于彼东方恒河沙佛前忽然而见。于诸佛所。即便劝请广说清净不退转法轮。是诸佛国无有女人。亦无二乘声闻辟支佛名。亦如善住光华开敷佛国等无有异。诸世界中纯大菩萨以为庄严。是诸菩萨毛孔脐中皆出莲华。莲华台中皆有菩萨。一一莲华台上皆有文殊师利。悉作如是神通变化。供养诸佛。南西北方四维上下。乃至十方世界。悉有文殊师利。说不退转法轮。皆有二菩萨。从华台中而出问佛。彼娑婆世界云何名为说三乘法。皆悉欲随文殊师利。见释迦牟尼佛。尔时文殊师利法王子。于十方世界。安慰诸菩萨等。我当共汝俱往至彼娑婆世界。到阎浮提。天将欲明。是时阿难。天既未晓。门籥孔中而见光明。即起出外。便见大光遍照祇洹。净水澄洁湛然盈满。渊明镜彻无诸尘垢。林树精舍悉皆不现。阿难见已。即作是言。今何因缘忽有是相。寻念此瑞必说大法。尔时阿难入其水中。足不沉没水不着身。心意欢喜。即往佛所绕佛住处。有十千莲华闻大音乐。见诸莲华皆出光明。其光遍照祇洹精舍。及舍卫国阎浮提内。三千大千世界。悉皆大明如昼光照。阿难踊跃发大欢喜。右膝着地恭敬合掌一心向佛。尔时明相便已显现。日欲出时见十千莲华。中有一莲华。于祇洹林最胜特出。尊者阿难发心念言。今日世尊必应说法。我当敷座以待如来。见有如是说法相故。即便为佛敷师子座。于一瞬顷刹那中间佛坐已定。尔时大地六种震动。乃至十方恒沙世界。亦复如是六返震动。三千大千世界遍布天华。拘物头华。分陀利华。优钵罗华。诸果华树自然而出。时诸比丘皆悉欲出。见其大水而心惊怖。都不敢出。见祇洹林僧房。池水悉已盈满清净无垢。一切树木及诸僧房。堂舍园苑亦皆不现。惟见光明无不遍照。诸比丘等俱作是言。今此瑞相必说大法。尔时世尊从禅定起安详而坐。十方世界一切诸佛。放大光明若干宝网。百千万亿无数种色。眼识所识不可执捉。文殊师利共十方恒河沙等诸佛世界大菩萨等。为欲利益无量众生。于一一诸佛多陀阿伽度阿罗呵三藐三佛陀。皆悉礼拜供养恭敬尊重赞叹。与如是等诸菩萨摩诃萨俱。神通变化不可思议。欲令众生使信佛法教化利益。随其所应皆得闻见。方便为说悉令解悟。尔时文殊师利知释迦牟尼佛坐已。一切大地六返震动。有诸菩萨从地踊出。一阿僧祇百阿僧祇。乃至百千万亿那由他数阿僧祇等悉来集会。俱共绕佛至百千匝。复持无数莲华若干种色。其叶无量不可思议而散佛上。能令众生一心专念发趣胜慧。所散之华遍覆三千大千世界。龙坚旃檀种种诸香。持戒忍辱精进禅定智慧方便神通波罗蜜。皆是无想助道之香。并诸旃檀众杂妙香。悉为十方诸佛神通之所护持。以用供养释迦牟尼佛。尔时文殊师利为欲供养诸如来故。与众菩萨庄严妙塔。持诸摩尼八楞宝珠。及众宝树缯盖幢幡。以杂宝网罗覆其上。亦以摩尼造作僧房。门屏户牖种种严饰。池泉流渠及诸大河。优钵罗华。拘物头华。分陀利华。众宝莲华而覆水上。八功德水亦常盈满。异类众鸟皆悉游集。诸天宝树随念皆现。救度众生使得解脱。为修佛智发菩提心。皆是文殊师利不可思议神通变化。乘佛神力及誓愿力。亦是释迦牟尼佛本行愿力。文殊师利作是变化。为欲成就调伏众生。心不思议见不思议。发大庄严入圣境界。尔时文殊师利并诸菩萨摩诃萨众。庄严一切如意华树至于佛前。是诸菩萨若欲坐时。文殊师利先现其相。于刹那顷。无相莲华从毛孔出。茎若干种无量百千杂色。其叶无数不可思议。金刚宝藏以为光网。天绀琉璃以为其须。龙坚栴檀以为其台。有诸菩萨而在其中结加趺坐。尔时释迦牟尼佛放脐中光。普照六道幽闇之处。亿千种光皆如阿提目多伽色。种种无数光明细软。如莲华藏清净香洁。周遍十方通达无碍。莲华台中出妙楼阁。佛所护持与法界等。如寂灭乐解脱之色。空无相无愿无作无为无生无灭。与三世等。悉入空界过于眼境。文殊师利。在楼阁上正身端坐。心不动摇念佛境界。自证空法得金刚三昧。善学释迦牟尼佛法。决定成就无缘三昧。深入佛慧。文殊师利并诸菩萨摩诃萨。于十方世界作佛事已。心乐正法常勤修集。亦于过去诸佛法中。久种善根。皆是文殊师利之所摄持。志行菩提心无退没。犹如师子处无畏座。佛告阿难。汝语祇洹诸比丘众。及舍卫国诸比丘尼。如来世尊。今欲说法。令舍卫国优婆塞优婆夷等。信乐三宝善根纯熟。悉皆来集一时听法。尔时尊者阿难。从其僧房及经行处。皆即告言。佛欲说法。时有比丘已来集者。复有比丘住在房中。各言已见说法光相。而我等辈不能得往。阿难复问。何故不来。诸比丘言。今见祇洹大水盈满无诸树木。惟见光明未敢便去。尔时阿难即往佛所。白言。世尊。诸比丘不能得来。何以故。见祇洹中大水悉满清净无垢。亦复不见精舍树木。以是义故皆不得来。佛告阿难。彼诸比丘。于无水中而生水想。无色中生于色想。无受想行识中生受想行识想。无声闻辟支佛作声闻辟支佛想。阿难。汝今更往唤诸比丘。从其僧房及经行处悉来听法。尔时阿难即承佛教到舍卫国。敕诸比丘并比丘尼优婆塞优婆夷等。世尊今者为欲说法。令使我唤。宜速往听。诸比丘比丘尼优婆塞优婆夷。皆悉来集至于佛前。佛告目连。汝今当从三千大千世界诸菩萨摩诃萨等发大庄严。比丘比丘尼优婆塞优婆夷。皆趣大乘。天龙夜叉乾闼婆阿修罗伽楼罗紧那罗摩睺罗伽人非人等。亦皆集会而来听法。所未闻者皆悉得闻。天人阿修罗皆来听法。已于过去无量诸佛宿殖善根发趣大乘。求大乘者成最胜乘。亦名清净第一之乘。菩萨摩诃萨发大庄严而自庄严。修此乘者。普告令知悉来集会。目连白佛言。唯然世尊。如壮力士屈伸臂顷。遍至三千大千世界。于诸菩萨大庄严所。诸比丘比丘尼优婆塞优婆夷。天龙夜叉乾闼婆阿修罗迦楼罗紧那罗摩睺罗伽人非人等。以佛神力及誓愿力皆悉闻知。即还佛所。白言。世尊。我悉告已。尔时四众一切云集。纵广千由旬。高五千由旬。满中天人心乐闻法。文殊师利白佛言。世尊。四众已集。是时诸天遍满虚空。皆悉合掌而白佛言。今此大众皆悉惊惧。如来威德不敢辄坐。惟愿世尊。赐听令坐。尔时如来。即现瑞相。于刹那顷。有阎浮提金莲华百千万亿叶。从地踊出。光色照耀犹如火藏。以天琉璃为须。赤真珠为台。七宝为茎。一切大众。皆各自知坐如来前。比丘比丘尼优婆塞优婆夷。天龙夜叉乾闼婆阿修罗迦楼罗紧那罗摩睺罗伽人非人等。皆面向佛瞻仰世尊。尔时文殊师利菩萨最为上首。诸菩萨摩诃萨。皆以三十二相而自严身。色如真金。勇猛精进威德炽盛。尔时诸菩萨摩诃萨文殊师利等。皆从华台起合掌向佛。劝请世尊一心念佛。尔时文殊师利白佛言。世尊。四众皆集寂然已定。一切诸天遍满虚空。惟愿世尊。广说清净不退法轮。是时比丘比丘尼优婆塞优婆夷。无量百千诸天。有信行法行者并诸八辈。有须陀洹想。斯陀含想。阿那含想。阿罗汉想。声闻想。辟支佛想。佛想。各作是想。愿佛演说安慰其心。何因缘故。说信行法行乃至八辈须陀洹斯陀含阿那含阿罗汉。何以故。作如是说。世尊默然。尔时尊者舍利弗白佛言。世尊。我于夜后分天欲明时。从坐而起出其住处。即向文殊师利房。到已前入其舍。见如来室。有十千莲华周匝踊出。天鼓自鸣闻歌咏声。见祇洹林及舍卫国三千大千世界光明普照。今何因缘而现此瑞。舍利弗作是语已。佛即告言。为说法故先现斯瑞。是时文殊师利请问如来。为说何法先现此瑞。尔时阿难复白佛言。世尊。我于夜后天欲明时。于户牖中光从而入。见已即从坐起便出其房。见祇洹林满中净水无垢无浊。不见树木精舍僧房惟见大光。何因何缘先现此瑞。尔时世尊告阿难言。如来为说清净法轮。亦是文殊师利神力劝请瑞相。尔时世尊为文殊师利。即说偈言。</p>
                      <p>　　此乘清净　　成得佛智　　文殊妙辩<br>
　　发问斯义　　一乘无垢　　得佛上智<br>
　　文殊为显　　故作斯问　　乘无分别<br>
　　离诸戏论　　文殊为显　　故作斯问<br>
　　本无有来　　亦复无去　　犹如涅槃<br>
　　文殊所问　　实无得果　　亦无所说<br>
　　但以方便　　引导众生　　远离音声<br>
　　声即一相　　文殊为显　　故作斯问<br>
　　寻声求声　　无声可取　　声名字空<br>
　　文殊所问　　是声如风　　无所依止<br>
　　声即解脱　　文殊所问　　阿难谛听<br>
　　文殊所问　　方便菩提　　皆无所有<br>
　　佛及菩提　　有声无实　　亦无方所<br>
　　诸法皆然　　菩提无色　　因缘无生<br>
　　无有去来　　是诸佛说　　无为无相<br>
　　如空无见　　菩提无说　　文殊所问<br>
　　去来今佛　　一切皆然　　智无方所<br>
　　无闻无见　　性相如是　　显现法界<br>
　　但以假名　　开示真实　　修清净施<br>
　　持戒无缺　　忍辱坚固　　志求菩提<br>
　　精进无懈　　修禅摄意　　智慧清净<br>
　　以求菩提　　佛善方便　　度诸神通<br>
　　无依众生　　为说菩提　　分别三乘<br>
　　四果差别　　以如实智　　随应救世<br>
　　现五浊刹　　为诸下劣　　于一乘道<br>
　　惊疑不信　　故说四果　　开示罗汉<br>
　　从声闻门　　入佛教门　　说数无数<br>
　　因缘差别　　现见四谛　　证诸法相<br>
　　声闻罗汉　　缘觉辟支　　同得无生<br>
　　是为菩萨　　行空无相　　无愿三昧<br>
　　入解脱门　　安住涅槃　　去来今际<br>
　　心无所著　　能开十方　　无生无为<br>
　　如是深法　　阿难文殊　　方便发问<br>
　　无相慧力　　乘一乘道　　知法无相<br>
　　是故问佛　　今说诸果　　三世平等<br>
　　知空无相　　诸声寂灭　　无佛菩提<br>
　　无数恒沙　　诸佛世界　　来求菩提<br>
　　文殊召集　　闻彼诸佛　　菩萨所行<br>
　　欲说三乘　　集娑婆界　　文殊发问<br>
　　为决疑惑　　乘果分别　　请说菩提<br>
　　以佛神力　　及誓愿力　　故说三乘<br>
　　度苦众生　　令勤修习　　文殊声辩<br>
　　愿救世说　　菩萨所行　　亿千诸天<br>
　　供养救世　　生果想者　　安慰彼疑<br>
　　如是比丘　　及比丘尼　　清信男女<br>
　　作最胜相　　文殊所问　　为慰疑惑<br>
　　是诸菩萨　　为法故来</p>
<div class="jwbt-box"><div class="jwbtbm"><a name=j0153-3><a href="0153.htm#MENU-top">信行品第二</div></div></a></a>
<p>　　尔时世尊说是偈已。阿难白佛言。如来今为文殊师利转不退法轮作如是问。佛言。如是如是。阿难复白佛言。世尊。如来今转不退法轮耶。佛言。如是如是。阿难。如来实转不退转法轮。阿难复白佛言。如来云何方便。说于信行法行如是八辈。须陀洹斯陀含阿那含。阿罗汉。声闻。辟支佛。是诸人等。如来皆为显示菩萨法耶。何故复言。为下劣众生出五浊世。不解大乘。如来自在成就方便。见诸众生大心者少多怀下劣。是故世尊。知其根性开示佛法方便济度。以无量善法教化众生。令灭诸苦得尽生死。离诸衰恼令住正证无为涅槃。乃至使得一切种智。尔时世尊告阿难言。菩萨摩诃萨。为无量无边众生。令生信解佛之知见。及无数诸佛所知之法。无色乃至受想行识。无染无著是名信行。复次阿难。菩萨摩诃萨能信如来一切法空作如是解。亦复名为菩萨信行。菩萨摩诃萨信佛智慧心生欣乐。云何智慧。都不见法。以不见故名为信行。复次阿难。菩萨摩诃萨不染五欲不舍信心。是名菩萨信行。菩萨摩诃萨复作是念。以不思议法施诸众生犹如如相。能信如是不思议法施者。是名菩萨信行。菩萨摩诃萨以欢喜故。能舍己身而不厌足。于一切处不生嫉恚。所作之施皆悉回向。作是回向已而亦不取菩提之想。以不坏故。是名菩萨信行。复次阿难。菩萨摩诃萨以清净信正念向佛。心无垢秽亦信无垢。诸法平等。无有众生寿命我人。无阴界入。亦自不着寿命处所。是名信行解脱。教化众生令信佛法。以调伏心回向菩提。亦不见心相。能知六界阴入平等悉同法界。以无分别故。则知法界无有异相。是名信施。一切无常。一切行苦。一切行空。一切行无我。于是法中得智慧力。信施信圣戒不戏论戒。得禅定力信寂灭界。是名信施菩萨。虽教化众生常信寂灭。然不取于众生之相。观诸众生同于寂灭。善知一切众生无相。悉同法界非见非不见。何以故。法界即是一切众生心界。是名菩萨摩诃萨信行。复次阿难。菩萨摩诃萨。观一切众生无有真实。无住无灭性相本空。是故不见一切众生无依止处。观一切众生同涅槃界。何以故。一切众生悉入空界。菩萨能令如是无量众生皆生信解。是名菩萨摩诃萨信行。尔时世尊。欲重宣此义。而说偈言。</p>
                      <p>　　多信众生　　见无数佛　　不着色相<br>
　　是名信行　　信一切法　　开示空相<br>
　　成就解脱　　是名信行　　常信正法<br>
　　欣乐求佛　　何时当得　　不思议智<br>
　　观察五欲　　无可信者　　逮得信力<br>
　　是名信行　　如是之信　　最为善哉<br>
　　当修法施　　供养大仙　　不思议施<br>
　　故得信辩　　无下劣想　　是名信行<br>
　　悉舍一切　　所爱之身　　而无舍想<br>
　　是名信行　　能施一切　　不怀嫉妒<br>
　　舍菩提想　　是名信行　　信心清净<br>
　　无诸浊秽　　亦无寿命　　是名信行<br>
　　虽修行施　　不求果报　　得深信力<br>
　　是名信行　　弃舍六入　　不念果报<br>
　　善解六界　　是名信行　　己自调伏<br>
　　亦调伏他　　令信佛法　　是名信行<br>
　　得是信已　　回向菩提　　而无心相<br>
　　是名信行　　知于六界　　悉同法界<br>
　　虽说法界　　不得界相　　诸行无常<br>
　　苦空非我　　亦不取着　　是名信行<br>
　　能信圣戒　　无诸戏论　　成就禅定<br>
　　是名信行　　信诸众生　　同寂灭相<br>
　　知无相已　　是名信行　　不着众生<br>
　　同入法界　　是众生界　　即不思议<br>
　　以信生信　　是名为信　　菩萨无畏<br>
　　是名信行　　众生决定　　无所有想<br>
　　体性如空　　无处无证　　众生涅槃<br>
　　是二俱空　　于彼生信　　是名信行<br>
　　菩萨无畏　　信诸众生　　不取名字<br>
　　从信而生　　能如是信　　常念不失<br>
　　阿难忆持　　显示分别　　如是诸法<br>
　　无量无数　　佛所证觉　　菩萨显现</p>
                      <p>　　复次阿难。如来多陀阿伽度。如是深义具足信力则为广说。是名菩萨摩诃萨信行。尔时世尊。见诸众生信力坚固。复重颂曰。</p>
                      <p>　　一切闻者　　心皆欢喜　　是诸佛子<br>
　　所说功德　　菩萨显现　　不可思议<br>
　　诸佛菩提　　不信者信　　不染假名<br>
　　亦无心数　　不着十方　　名最胜信<br>
　　菩萨显说　　常修信法　　不取于空<br>
　　显示寂灭　　救世所说　　如是解脱<br>
　　色相亦然　　如说修行　　菩萨显说<br>
　　智者能信　　佛不思议　　无量忆念<br>
　　菩萨所信　　虚空无边　　佛智无量<br>
　　号名丈夫　　志求无著　　不为贪欲<br>
　　造作不善　　而舍乐法　　是名菩萨<br>
　　能行法施　　菩萨之信　　善誓所印<br>
　　法施不思议　　信施而饮食<br>
　　摩尼金象马　　车乘奴婢等<br>
　　妻子诸男女　　舍所有国土<br>
　　手足支节等　　头目及髓脑<br>
　　眼耳与鼻口　　菩萨之胜信<br>
　　舍身无染着　　亦不念行施<br>
　　我本修法施　　以求于佛智<br>
　　舍身无染着　　一切施欢喜<br>
　　恒与善知识　　弃舍危脆身<br>
　　于诸众生中　　信心常清净<br>
　　闻法信诸佛　　是名为菩萨<br>
　　知眼耳鼻舌　　身根皆无常<br>
　　不坚如聚沫　　深信而舍身<br>
　　为无依众生　　建立于四摄<br>
　　慈心于一切　　信佛无量智<br>
　　见造恶众生　　为发无上心<br>
　　深信于菩提　　不取诸心相<br>
　　众生不求道　　愚惑于六界<br>
　　谓一切真实　　无界说界相<br>
　　见流转众生　　愚痴着诸边<br>
　　菩萨信我无　　诸行皆无常<br>
　　见诸破戒者　　信戒不思议<br>
　　净戒立禅定　　菩萨住摄心<br>
　　若见懈怠者　　求佛精进力<br>
　　调伏诸三昧　　总持正法智<br>
　　愚痴着寿命　　观阴无寿者<br>
　　众生性寂灭　　诸法相亦然<br>
　　信阴无来去　　善恶业不断<br>
　　因净不净业　　不离于生死<br>
　　众生同法界　　法界即生死<br>
　　是名不思议　　菩萨无畏信<br>
　　胜信不思议　　精勤修法智<br>
　　不为于少智　　名为净信说<br>
　　同信诸众生　　常住无所有<br>
　　于空无有着　　一切法不住<br>
　　众生空亦空　　同于涅槃界<br>
　　说法常无相　　令众生信解<br>
　　一切法性空　　平等观众生<br>
　　三有中胜智　　得如是信持<br>
　　亦名最上信　　好乐无畏法<br>
　　佛法中智人　　自信劝他信<br>
　　如是展转教　　增长诸功德<br>
　　净心无染着　　利益之福田<br>
　　欣乐调伏施　　净戒及忍辱<br>
　　精进禅定等　　智慧为开导<br>
　　方便现净智　　令众得胜乐<br>
　　命终离恶趣　　菩萨智最胜<br>
　　神通化众生　　世界六种动<br>
　　光明悉普照　　菩萨之妙智<br>
　　无相师子吼　　东西南北等<br>
　　四维及上下　　皆出于法音<br>
　　誓于佛不疑　　教他亦令然<br>
　　以是因缘故　　显现无量相<br>
　　住于此智者　　惟佛能证智</p>
                      <p>　　阿难。是名如来多陀阿伽度阿罗呵三藐三佛陀为诸菩萨如是方便演说信行。</p>
                      <p>　　阿难言。云何如来复为诸菩萨说于法行。佛语阿难。汝今当知。菩萨摩诃萨不住佛法而能显示不离法界究竟不思议界。受持诸法心无下劣。虽说诸法。而于法相无所取着。无念无住。总持诸法如实相性。不取于法不舍非法。非乐于法非不乐法。虽能如是而离诸法相。以善调伏心常安乐。善说诸法而无扰乱。于诸法相不离于身亦不住身。是身前际等法界。如虚空无来无去。同真际如如相。是佛所说菩萨证知清净无垢。观一切法空无见无取。何以故。无故离故不着故不见诸法。无所执持无有诤论。显现法界无言无说。体性本空心行处灭。是心不可得。亦不可思议。但示寂灭无缘境界。护持诸法。无所依止。何以故。一切法无体无相故。是菩萨法一相无相。不可称誉无果说法。若为他说法相名字一切章句。皆已自证。成就此法名为种性菩萨摩诃萨。得是种性已。于诸法中。无来无去。无取无舍。持一切法。无动无坏。以不坏故。是名法行。成就法故。便见一切诸法无相。得法利故。亦名法行。尔时世尊。而说偈言。</p>
                      <p>　　法无退转　　诸佛亦尔　　若能持者<br>
　　是名法行　　显示佛法　　无形无相<br>
　　甚深无染　　是名法行　　不离诸界<br>
　　即不思议　　到于法界　　是名法行<br>
　　护持诸智　　如佛显示　　心无瑕秽<br>
　　是名法行　　转不退轮　　名为无相<br>
　　而不取着　　是名法行　　无取无住<br>
　　受持法智　　如是持者　　是名法行<br>
　　心常好乐　　求法无厌　　远离懈怠<br>
　　是名法行　　闻法受持　　无漏无依<br>
　　善住安乐　　是名法行　　若说法者<br>
　　不念不着　　无相受持　　是名法行<br>
　　善身善住　　住无处所　　是身非身<br>
　　名知身相　　无前后际　　等于法性<br>
　　无去无来　　名知身相　　亦如诸佛<br>
　　显示菩萨　　得是法已　　是名法行<br>
　　空界性相　　一切无著　　能如是持<br>
　　是名法行　　又于诸法　　空无所见<br>
　　若无所见　　则无障碍　　显示无相<br>
　　无有诤论　　无言无说　　亦无所有<br>
　　离诸心相　　而无所得　　若心无得<br>
　　名不思议　　无来无去　　非不显现<br>
　　无缘无说　　名不思议　　若持是法<br>
　　不可依止　　名无所有　　是名持法<br>
　　如是法者　　菩萨所说　　无合无散<br>
　　显示无作　　名为行处　　是种性处<br>
　　得如是利　　名为行处　　从是种性<br>
　　无可讥呵　　得如是界　　是名持法<br>
　　见法无减　　虽行无去　　来而不来<br>
　　不见有法　　若来若去　　诸法亦尔<br>
　　如是持法　　亦无动摇　　不增不减<br>
　　是无作法　　若无增减　　是名持法<br>
　　法相如如　　无缘无说　　得此法者<br>
　　是名持法　　是故阿难　　显示菩萨<br>
　　得深法利　　是名持法　　是故阿难<br>
　　显示持法　　为不信者　　而说是法<br>
　　如是分别　　为菩萨说　　皆以方便<br>
　　开示佛法</p>
                      <p>　　如是阿难。如来正觉。为诸菩萨摩诃萨说斯方便显示持法。</p>
                      <p>　　佛告阿难。云何如来。为诸菩萨摩诃萨说八正道法。云何菩萨摩诃萨。离于八邪向八解脱。出过凡夫。修八正道。而无到处。远离诸边。住于中道。越凡夫地。安住菩提。亦不住菩提相。离诸邪见。修于正见。不取身相。亦复不住菩提之相。佛身无为。离于诸数。修佛相者。则得众生一相无相。出离众生生死阴界。安住无为毕竟空舍。见一切法无生无住。何以故。诸法性相皆无住故。远离世间及出世间。住寂灭处。不染世间。不着出世间。若法非法。有为无为。皆悉远离。舍于断常。住平等相。知过去未来现在心数无有异相。亦不得菩提心相。何以故。一切诸心皆平等故。身相亦尔。是故不为毒火刀箭之所伤害。何以故。已离一切烦恼毒故。常生净国离诸恶趣。虽住诸趣而证菩提。常住安隐亦无依止。以如是义。一切刀兵不能加害。何以故。见寂灭菩提空无住处。以无住故一切毒箭皆不能害。是名无缚。乘于疾乘亦不住乘。是名无缚。何以故。无所得故。是故刀箭不害其身。知诸法空求不可得。一切毒害所不能侵。何以故。行普之慈遍覆一切故。行菩提慈不得诸众生故。行空之慈诸法寂灭故。行无热慈远离诸烦恼故。行如是慈能令刀兵皆不害身。欲色无色界亦悉平等。知一切界一切法性同于菩提等无异相。若能如是心无思虑。亦无调戏寂灭清净。菩萨摩诃萨。知一切法如呼声响。离一切相。尽同法界。无归无趣。善解一切音声语言。无示无说离音声相。不自高己离于我想。过于一切言说音声而无过相。是故悉知一切法寂灭。亦不得一切法相。出过诸法心无所归。于诸言音亦不染着。尔时世尊。而说偈言。</p>
                      <p>　　离于八邪　　而修八正　　九次八解<br>
　　是名八辈　　出过凡夫　　不住菩提<br>
　　法中之雄　　是名八辈　　出过凡夫<br>
　　不住菩提　　离菩提相　　是名八辈<br>
　　舍诸邪见　　修行正见　　既到道已<br>
　　是名八辈　　过诸身相　　不住菩提<br>
　　离证佛身　　是名八辈　　离众生想<br>
　　常修佛想　　度禅定想　　是名八辈<br>
　　离众生窟　　入涅槃城　　诸法无住<br>
　　是名八辈　　出于世间　　开示圣道<br>
　　会寂灭界　　是名八辈　　离诸世间<br>
　　说佛法相　　心无所证　　是名八辈<br>
　　无有有际　　亦无无际　　远离有无<br>
　　是名八辈　　寂灭无为　　舍于断常<br>
　　深入平等　　是名八辈　　不取过去<br>
　　及未来心　　现在亦尔　　是名八辈<br>
　　说有初心　　而发菩提　　心相自空<br>
　　何名菩提　　无到无出　　亦无菩提<br>
　　毒火刀箭　　所不能害　　断于诸趣<br>
　　永离依止　　无来无去　　而无所害<br>
　　无向菩提　　显说音声　　自证如实<br>
　　不由他教　　不得是趣　　及诸非趣<br>
　　声念念灭　　大乘速显　　常说安隐<br>
　　第一空法　　若能速证　　是名无缚<br>
　　疾乘是法　　菩萨所记　　心无弃舍<br>
　　是名无缚　　刀兵恶趣　　所不侵逼<br>
　　身得无畏　　毒不能害　　菩萨行慈<br>
　　普遍一切　　离于诤讼　　是名无缚<br>
　　不取身相　　善分别身　　到菩提道<br>
　　弃舍恶趣　　除其愚痴　　神通自在<br>
　　得明菩提　　是名八辈　　知欲色界<br>
　　及与无色　　三界同相　　是名八辈<br>
　　诸界平等　　离恼菩提　　妄想无智<br>
　　所不能染　　出一切相　　无所讥嫌<br>
　　若有所说　　皆趣法界　　说无所趣<br>
　　同于法界　　心住法忍　　是名八辈<br>
　　若欲修行　　住寂灭法　　不自称己<br>
　　而为他说　　出过声相　　度无声相<br>
　　不着音声　　是名八辈　　因声解脱<br>
　　知法无相　　亦无住处　　无趣无出<br>
　　阿难当知　　如是八辈　　于诸说中<br>
　　最为第一</p>
                      <p>　　尔时世尊告阿难言。汝今当知。如来等正觉为诸菩萨摩诃萨方便说示如是八辈。</p>
                      <p>　　阿难言。云何如来世尊。为诸菩萨摩诃萨说须陀洹。佛言。须陀洹者。所为得入圣道流。名不思议佛法。若菩萨摩诃萨。能如是修不见道及所修道。度一切相。流注佛法非色非生。于一切法无著。一切法无处。一切法无缘。一切法无住。一切法无所有。一切法不成就。菩萨摩诃萨。若到是道得坚精进坚势力坚智坚慧不生懈怠。安住寂灭乘如实道。救护众生最胜无上。不取是道亦复不住。修如是道求一切法。而无所得不没不动。无住想无道想无世间想无佛想。悉皆平等无诸盖障。智行境界无所挂碍。于一切法及诸邪见住平等相。开佛知见示深法门。分别身见出过我想。是名须陀洹。不取佛道究竟无碍。乐求佛道不著有戒。亦不取佛戒。非戒取戒。非取相戒。三结已离不住三界。如佛所学修行圣道。离一切想不取于缘。无诸障碍入于佛道。心得寂灭。不着寿命我人等见。诸根清净。远离烦恼。为修菩提而行于施。悉舍一切。救苦众生。使度四流令立涅槃。尽诸有相显示无相。若见四众不生怖畏。志求寂灭净菩提道。已离怖畏无有死畏。何以故。现证寂灭离诸尘垢。善住佛道知去来趣亦无去来。而善分别众生之想。心无戏论究竟佛道。是名菩萨摩诃萨须陀洹相。</p>
<div class="jwbt-box"><div class="jwbt"><a name=j0153-4><a href="0153.htm#MENU-top">不退转法轮经卷第二</div></a></a>
<div class="jwbtbm"><a name=j0153-5><a href="0153.htm#MENU-top">声闻辟支佛品第三</div></div></a></a>
<p>　　尔时世尊。即说偈言。</p>
                      <p>　　说于四道　　佛难思议　　若有住者<br>
　　不退菩提　　犹如虚空　　无所依止<br>
　　无住无缘　　离于取着　　是名为道<br>
　　得坚固意　　乘如是乘　　无上救世<br>
　　不住彼此　　不处中流　　不着佛道<br>
　　名须陀洹　　一切世间　　及佛余法<br>
　　究竟彼岸　　名须陀洹　　灭诸盖障<br>
　　显示佛道　　尽一切相　　名须陀洹<br>
　　不高己身　　而起佛法　　开示知见<br>
　　入于佛慧　　先起我想　　颠倒众恶<br>
　　如是知已　　不着佛道　　本疑于佛<br>
　　为得不得　　究竟无著　　不取道想<br>
　　不起戒取　　善住佛戒　　常修正勤<br>
　　不取戒想　　断于三结　　不着三界<br>
　　行于佛道　　知众生想　　虽修菩提<br>
　　而不取想　　心行寂灭　　清净佛道<br>
　　欢喜布施　　远离颦蹙　　住于正命<br>
　　心无戏论　　悉舍一切　　济苦众生<br>
　　得无上施　　名须陀洹　　断数数生<br>
　　无相无著　　远离恐怖　　出世间畏<br>
　　法及非法　　一切皆舍　　不着诸阴<br>
　　名世间明　　安处四众　　而无所畏<br>
　　显示寂灭　　净修佛法　　无众生想<br>
　　亦非实想　　是名无染　　分别怖畏<br>
　　离一切畏　　亦无死畏　　处于寂灭<br>
　　离垢安隐　　已过恶趣　　是故不畏<br>
　　善说诸道　　无漏无相　　菩萨之法<br>
　　示须陀洹　　为诸下劣　　故作是说<br>
　　以巧方便　　显示佛法　　为放逸者<br>
　　故显此法　　救世世尊　　多方便说<br>
　　随其本行　　而示佛道　　阿难当知<br>
　　是须陀洹　　为小智者　　说如是事<br>
　　不解方便　　愚痴狭劣　　不识甚深<br>
　　而生诤论　　以百千法　　示须陀洹<br>
　　须陀洹者　　显菩提法</p>
                      <p>　　如是阿难。如来等正觉。为诸菩萨摩诃萨以善方便说须陀洹。</p>
                      <p>　　阿难言。云何名如来等正觉为菩萨摩诃萨说斯陀含。阿难当知。菩萨摩诃萨。随顺于智。佛智不可思议。修无量因。亦不取因相及菩提智。能断一切惑而求佛智慧。赞叹金刚三昧出过一切诸禅定上。灭一切结烦恼暗障。悉见于佛。得一切佛法平等正观。以无量因求无所得。如佛证法不动众生。亦不动于众生之界而取法界。无量众生。于旷劫中多所乏少。不能成就菩提之道。引诸众生到不退转。志求于佛。根力觉道禅定解脱名无色定。我今当以如是等法。开示众生令得解悟而求佛道。欲坐道场求如实智。通达佛眼不思议眼。为欲利益一切众生求于佛眼。如是智慧为最为上。悉知诸法甚深之相。而自于智无所分别。安立众生住于诸法中。使知一切法不住。为得是法而来集会。名斯陀含。来已见众生界及不思议界通达无碍。不取境界亦无得无到。云何当有成就众生。不见成就众生故。于一切法及众生界。非见非不见。而知众生。流注法界。明了法界。同于菩提。解于法界。及众生界。无量佛道。无得无分别。同于道智。近无等智。离垢清净。得无所得。证无所证。是名真智。菩萨摩诃萨求如是智名斯陀含。尔时世尊。而说偈言。</p>
                      <p>　　随顺此智者　　是名不思议<br>
　　为求佛慧故　　故名斯陀含<br>
　　无量因缘说　　成就菩提道<br>
　　修行是法故　　我常往来求<br>
　　不动三昧相　　灭除烦恼结<br>
　　是故专修习　　成就而不退<br>
　　亦知法非法　　通达无碍相<br>
　　住诸法实际　　修于斯陀含<br>
　　随顺佛所说　　如闻而修行<br>
　　为得此法故　　我常往来求<br>
　　法界未曾有　　不动于众生<br>
　　是名斯陀含　　寂灭去来相<br>
　　众生无智慧　　愚痴甚苦恼<br>
　　为欲安立故　　而求佛智慧<br>
　　根力觉道等　　禅定及解脱<br>
　　勤修三昧相　　而求佛智慧<br>
　　究竟菩提道　　诸佛之所行<br>
　　是名斯陀含　　发行而常求<br>
　　若得如是法　　佛眼难思议<br>
　　是名斯陀含　　恒求于佛眼<br>
　　如佛所应求　　为救护依止<br>
　　我今所求者　　一切智最上<br>
　　是智之所知　　诸法相真实<br>
　　于智无染着　　是智为最上<br>
　　是智之所知　　诸法相真实<br>
　　心常无所染　　恒求如是法<br>
　　利安诸众生　　一切智中上<br>
　　是名斯陀含　　往来之所求<br>
　　谛观于法界　　众生不思议<br>
　　是名斯陀含　　为求众生界<br>
　　知众生界已　　不着于众生<br>
　　是名斯陀含　　而求无所得<br>
　　若不得众生　　一切法无相<br>
　　能作如是知　　开导诸众生<br>
　　虽观一切法　　不见观察相<br>
　　执心无乱意　　而求诸佛法<br>
　　如是清净智　　远离一切垢<br>
　　不得是智相　　是名为求道<br>
　　开示诸众生　　菩萨所不讥<br>
　　是名究竟智　　为得彼故来<br>
　　阿难汝当知　　为说斯陀含<br>
　　少智诸众生　　妄相着是非<br>
　　阿难汝当知　　为说斯陀含<br>
　　使精勤众生　　令作如是解<br>
　　常善修多闻　　决定甚深法<br>
　　逮得真实义　　速成于菩提</p>
                      <p>　　阿难。是名如来等正觉为诸菩萨摩诃萨方便说斯陀含。阿难言。云何名如来等正觉为诸菩萨摩诃萨说阿那含。佛告阿难。菩萨摩诃萨出过一切世间之相。究竟佛行心无行处。虽知去来。而常不取去来之相。知一切法无依住亦不来还。何以故。不见诸法有去无去。出过凡夫除凡夫想。不着佛想逮无住法。何以故。究竟一切寂灭法界。亦不得佛与凡夫差别之相。远离恶道除其贪欲。不着众味离于四食。开示知见。不取一切六十二见。不见有相。不着无相。悉离有无。于诸盖障作涅槃相。无转无不转除恶道垢。摧伏众魔远离愚痴。拔无明箭竭无明种。害无明怨照除贪嗔。断诸结使开示诸有。拔爱欲箭除诸憍慢。晓了阴相究竟明处。常乐佛乘不思议乘。到于一切诸法实相。菩萨摩诃萨若能如是出于淤泥。离于系着得本愿藏。亦得过去未来诸佛之藏。悉于一切伏藏中上。亦为过去诸佛之所建立。而心平等不高不下。得如是乘。于诸众生。为最为胜第一无上。菩萨摩诃萨究竟佛乘。于一切法悉得无相。菩萨摩诃萨于诸法中断于疑网证不还果。复次阿难。菩萨摩诃萨以四弘誓摄取一切众生。安立一切众生。悉入佛乘住菩提道。云何安住菩提。所谓众生相。如实觉悟住众生界。何以故。善知空界不思议界离众生想。何以故。是贤圣界即众生界。不思议界即是空相。亦无众生离诸结使。犹如虚空无形相。实无所有。无染无著。知一切众生。悉皆平等不出不没。究竟菩提离众生相。犹如空界无所觉了。何以故。无法可得。如是无得。即是一切法相及众生相。心所觉了即非觉了。何以故。无法可得。如是无得即是无证。是故名为得阿那含。一切众生。一切诸法。佛法僧等。出如是相。名阿那含。尔时世尊。即说偈言。</p>
                      <p>　　不复还来　　灭凡夫法　　舍世间行<br>
　　名阿那含　　知无去来　　无住无依<br>
　　无有处所　　是故不来　　舍于凡夫<br>
　　为佛救护　　更不复来　　名阿那含<br>
　　法无有去　　亦无来相　　无来无去<br>
　　名阿那含　　断诸贪欲　　不着四食<br>
　　不退道场　　名阿那含　　除灭一切<br>
　　六十二见　　而无所去　　名阿那含<br>
　　离一切有　　心无常相　　解了如实<br>
　　是故不来　　涅槃寂灭　　离诸烦恼<br>
　　灭去来相　　是故不来　　断诸恶趣<br>
　　离一切垢　　证于涅槃　　是故不来<br>
　　摧伏怨敌　　诸魔军将　　超出假名<br>
　　是故不来　　拔无明箭　　害一切爱<br>
　　弃舍喜欲　　是故不来　　灭诸结使<br>
　　开示阴相　　得决定智　　名阿那含<br>
　　拔忧恼刺　　破憍慢山　　善解五阴<br>
　　名阿那含　　究竟照明　　庄严佛乘<br>
　　出欲淤泥　　名阿那含　　悉知伏藏<br>
　　诸伏藏上　　佛所安置　　是故不来<br>
　　安住最胜　　佛乘无上　　断除诸结<br>
　　名阿那含　　以四弘誓　　建立菩提<br>
　　住菩提已　　是故不来　　知诸空界<br>
　　难可思议　　除灭诸想　　是故不来<br>
　　于诸众生　　及法界相　　而无所得<br>
　　是故不来　　心无所取　　不随于相<br>
　　安住菩提　　名阿那含　　众生界空<br>
　　不可思议　　知如是法　　是故不来<br>
　　如是阿难　　显示那含　　诸无碍相<br>
　　安立佛法</p>
                      <p>　　阿难当知。如来等正觉。为诸菩萨摩诃萨。随宜方便说阿那含。佛告阿难。我今复说菩萨摩诃萨阿罗汉。灭一切行。修佛所行。舍诸有为。而能成熟一切众生。亦断一切众生苦恼。是名阿罗汉。不得众生相。亦不得苦恼相。是名阿罗汉。灭诸取着。住于无相。知诸法空。离一切相。悉无所有。除诸众生一切妄想颠倒痴惑。了达空法不可思议。是阿罗汉得不思议菩提。成就如是法故名阿罗汉。如过去诸佛所应说法。未来现在一切诸佛亦如是说。无有戏论具足清白。演说真实菩提之法名阿罗汉。安立众生住菩提道。无所取著名阿罗汉。应行诸波罗蜜慈。得佛大慈满足众生。无相之慈亦能安立一切众生。如是修慈无所分别。不取众生及以慈相名阿罗汉。为一切众生说法。而于诸法都无所取。若能如是名阿罗汉。分别显示根力觉道。于诸众生无染无著名阿罗汉。善知一切众生心行。发起菩提。能如是者名阿罗汉。演说一切有为诸行。而不取著名阿罗汉。亦为诸余一切众生。说无著行无取行。作如是说名阿罗汉。游诸佛国心无去相悉到佛所。以无相智如佛而见名阿罗汉。若能如是成就佛国具足诸功德。亦名不思议平等无垢清净福田。空行福田。阿鞞跋致福田。第一清净无女人相福田。离诸结使贪欲福田。如佛证知能尽一切盖障福田。摧伏诸魔尘劳福田。悉制外道邪见福田。一切福田。庄严福田。离于一切怖畏福田。无诤福田。寂灭福田。神通福田。最胜福田。无窟宅福田。无尽福田。具足菩萨所行福田。得佛自在最上福田。佛所护持福田。变化福田。以是法印印诸众生令得安隐巧说福田。一切璎珞庄严佛界决定涅槃寂灭福田。亦于一切福田中。成就如是福田。能知一切法不生不灭。名阿罗汉。除诸染着。见来嗔者而心不恼。名阿罗汉。于一切法不取其相。名阿罗汉。灭除习智修最上智。而能速证名阿罗汉。以是威仪建立菩提。菩提势力名阿罗汉。如是菩提亦名不思议。不思议者亦名不动。如是不动。能令无数亿种众生。安立菩提。无所取着。皆住平等。同于坏相。无所有相。知一切法。皆入菩提。住无所住阿罗汉。如是知已。能为众生说如斯法而不染着。虽有言说亦无说相。度诸众生。亦复不取诸众生想。断常二边于身不动。不断烦恼而离憍慢。于一切法无生寂灭无行。不坏色相不坏受想行识诸凡夫法相。而心不动。以求解脱安住佛法。亦非安住须陀洹果相解脱。斯陀含阿那含阿罗汉果相解脱。妄见一切起诸颠倒取佛智慧解脱。妄见取菩提心解脱。妄见修菩提施解脱。妄见修菩提戒解脱。妄见恼害忍辱解脱。妄见懈怠精进解脱。妄见乱想禅定解脱。妄见愚痴智慧解脱。妄见声闻凡夫解脱。妄见父母妻子男女眷属。如是等一切解脱。妄见贪嗜诸欲无量苦恼。而生亲爱起于染着。是结使法是恼害处。于此法中生二种相。为除妄想度脱众生。名阿罗汉。为除利养贪求妄想及在家出家想。于诸鄙贱及最胜法皆悉平等。而亦不见此凡夫法彼是佛法。为断如是妄想颠倒说解脱法。若欲严净佛国教化成就如是众生。是名涅槃。如是众生不名涅槃。如是众生生于诸有。如是众生不生诸有。如是众生行于菩提。如是众生不行菩提。如是众生毁破禁戒。如是众生受持禁戒。如是众生名有智慧。如是众生名无智慧。若有众生。起于二心而生妄想。为除如是众生妄想。非福田非不福田。如是众生勤行精进。如是众生不勤精进。是愚痴法。是智人法。是女人法。是男子法。是圣法。是非圣法。起于二想。为除如是二心妄想故。菩萨住于不退菩提亦非不退菩提。有受菩提记亦非受菩提记。有近菩提座非近菩提座。有如是二心起虚妄想。如是菩提逮得菩提。菩萨不得菩提真实解脱。以要言之。着一切法皆是妄想。是故阿难。阿罗汉为断一切众生妄想。使得解脱故能如是说无相法。是名菩萨摩诃萨阿罗汉。尔时世尊。而说偈言。</p>
                      <p>　　除一切行　　离生死行　　出于世间<br>
　　名阿罗汉　　灭烦恼结　　度脱一切<br>
　　诸苦众生　　名阿罗汉　　不得众生<br>
　　及诸结使　　于法无利　　名阿罗汉<br>
　　灭除妄想　　住无妄想　　知诸法空<br>
　　名阿罗汉　　知空最胜　　而得无相<br>
　　尽一切相　　名阿罗汉　　灭诸众生<br>
　　一切恶相　　弃一切相　　名阿罗汉<br>
　　除诸边际　　得无想法　　而自证知<br>
　　名阿罗汉　　为得菩提　　难可思议<br>
　　发胜精进　　名阿罗汉　　若说于法<br>
　　无毁无浊　　安立菩提　　名阿罗汉<br>
　　为净福田　　令众得乐　　不得众生<br>
　　名阿罗汉　　若说诸法　　一切无取<br>
　　无法非法　　名阿罗汉　　觉道根力<br>
　　为众显示　　得第一果　　名阿罗汉<br>
　　善知众生　　净于菩提　　为说是相<br>
　　名阿罗汉　　世间所说　　一切诸行<br>
　　于行无著　　名阿罗汉　　勇猛世尊<br>
　　难思福田　　随佛住处　　为人演说<br>
　　若欲见佛　　无见不见　　如佛所见<br>
　　名阿罗汉　　是应福田　　圣贤福田<br>
　　无上精进　　名阿罗汉　　远离染欲<br>
　　于嗔不嗔　　亦说菩提　　名阿罗汉<br>
　　知一切法　　寂灭无相　　是故菩提<br>
　　名阿罗汉　　不动一相　　诸众生界<br>
　　令无数亿　　安住菩提　　众生菩提<br>
　　悉住无相　　知彼平等　　名阿罗汉<br>
　　得无等等　　同一切法　　而知无相<br>
　　平等菩提　　能如是解　　说名罗汉<br>
　　知如实法　　清净无浊　　为众说法<br>
　　而无所说　　度无量众　　亦无动摇<br>
　　不得众生　　断常诸边　　而众皆见<br>
　　度脱苦恼　　究竟诸法　　无生无灭<br>
　　而已方便　　度脱众生　　不坏于色<br>
　　受想行识　　亦复如是　　即名解脱<br>
　　于诸凡夫　　而无动相　　建立佛法<br>
　　安住解脱　　能令众生　　不念果报<br>
　　佛解脱相　　为人说法　　妄取菩提<br>
　　修行布施　　持戒忍辱　　为除妄想<br>
　　懈怠懒惰　　取相精进　　除解脱相<br>
　　罗汉所说　　生禅定想　　愚无智慧<br>
　　为令解脱　　说阿罗汉　　此无相法<br>
　　能除虚妄　　如是说法　　名阿罗汉<br>
　　众生虚妄　　取声闻想　　无解脱相<br>
　　罗汉说法　　父母妻子　　愚痴取着<br>
　　则非菩提　　染着生死　　兄弟姊妹<br>
　　妄生亲爱　　寂灭解脱　　名阿罗汉<br>
　　造诸行业　　贪着亲爱　　见即生恋<br>
　　本是我亲　　更相染着　　互共亲爱<br>
　　不识离别　　令魔自在　　不离世间<br>
　　为最极恶　　如是过患　　罗汉所说<br>
　　于诸结使　　皆悉觉悟　　二俱虚妄<br>
　　罗汉所说　　为利多人　　行无戏论<br>
　　如是解脱　　罗汉所说　　在家出家<br>
　　多生妄想　　凡愚取着　　罗汉解脱<br>
　　见家系缚　　广显正法　　凡愚妄想<br>
　　罗汉解脱　　弃舍凡夫　　无利佛法<br>
　　舍利无利　　名阿罗汉　　见有高下<br>
　　若干等种　　众生取想　　罗汉解脱<br>
　　成就取相　　多所修习　　如是着相<br>
　　善能解脱　　得佛福田　　究竟真实<br>
　　妄取是田　　罗汉解脱　　无灭非灭<br>
　　亦物非物　　虽修菩提　　不得菩提<br>
　　持戒毁戒　　有智无智　　众生愚痴<br>
　　起于二想　　人多取着　　有若干种<br>
　　解脱此想　　罗汉所说　　作福田想<br>
　　非福田想　　无智凡愚　　作种种想<br>
　　于诸女人　　及与男子　　圣非圣法<br>
　　作二种心　　如是众生　　凡愚无智<br>
　　取着二想　　罗汉解脱　　退不退法<br>
　　有记无记　　近坐菩提　　不取菩提<br>
　　得菩提已　　毕竟寂灭　　永离生死<br>
　　取涅槃想　　断众生缚　　灭一切相<br>
　　是故罗汉　　为名解脱　　菩萨法尔<br>
　　现为罗汉　　不起法忍　　即罗汉智<br>
　　如是罗汉　　菩萨不讥　　心常住于<br>
　　最上菩提</p>
                      <p>　　尔时世尊告阿难言。汝今当知。是名如来等正觉为诸菩萨摩诃萨方便说阿罗汉。阿难言。云何如来等正觉复为诸菩萨摩诃萨说名声闻。佛言。阿难。菩萨能使无量阿僧祇众生。以佛法声令一切闻。故名声闻。亦令得闻不可思议声。闻不可思议声已。而于菩提无有戏论。以清净声令彼得闻。亦名声闻。又使得闻唯涅槃乐更无余乐。闻如是声亦名声闻。又使得闻根力觉道禅定解脱。诸三昧等念处正勤证于无余。如是之法令无数众皆悉得闻亦名声闻。是身苦空无我。而诸阴相皆不可得。凡夫愚痴。分别此身妄起取着。闻如是声亦名声闻。又得眼界虚伪不实。乃至佛眼皆同眼界不可思议。能令众生如实而见。于一切法无成就相名成就眼。如是法相使众生闻名为声闻。如呼声响令众生闻名为声闻。不应于声而妄取着。无有声相亦无所得。闻如是声名为声闻。不应于香而取香相亦无所得。譬如有人梦中闻香实无有香。于无香中妄起香想。但是颠倒自生分别。而取香相凡愚信受。闻如是声名为声闻。舌入相空犹如肉段不能知味。亦如聚沫不可为喻。过于喻故非味非具。分别味相实无所得。如是味界及不思议界平等无二。离心无念亦无思惟实无心想。闻如是声名为声闻。已所知法皆令他闻名为声闻。若闻于身分别身相。身相体性本空非生非不生。是名菩提。令无量众得闻是声名为声闻。心性无体实无所有。皆如幻化非生非灭。能令众生皆悉得闻名为声闻。佛告阿难。声闻法施不可思议。得证是道名不思议。以是不思议法施能生菩提。何以故。种子相似生故。无果为果。非财施所得。从闻信解名为声闻。财施微小法施为上。如是法施不嫉于他。亦无施相不着是施。譬如幻化无分别。不生愿求不取施想无愿求故。阿难当知。如是施者成就菩提。从闻信解名为声闻。尽一切相离诸结使。出过声闻一切僧上。发大音声演说佛法。何以故。得具足声出过一切诸音声故。出是声已令闻佛法。知诸声相非一非异成就正信。说法无二亦非不二。闻如是法名为声闻。尔时世尊。而说偈言。</p>
                      <p>　　无量众生闻　　佛法不思议<br>
　　菩萨广大辩　　是名为声闻<br>
　　闻已信菩提　　无浊无戏论<br>
　　令一切悉闻　　是名为声闻<br>
　　闻于涅槃乐　　是乐最第一<br>
　　普令闻寂灭　　是名为声闻<br>
　　诸力及觉道　　念处与根等<br>
　　速得于究竟　　是名为声闻<br>
　　闻此身苦空　　无有坚实相<br>
　　贪恚痴所侵　　是故分别身<br>
　　亦闻于眼入　　非实而见实<br>
　　众生多愚痴　　凡夫盲无智<br>
　　若得于佛眼　　正见不思议<br>
　　逮得如是眼　　无复诸愚痴<br>
　　诸法无成就　　一切众生闻<br>
　　以如是因缘　　亦名为声闻<br>
　　一切诸法相　　犹如呼声响<br>
　　此中无闻者　　亦无有说者<br>
　　令无数众闻　　是名为声闻<br>
　　此中无所闻　　无有染著者<br>
　　譬如人梦中　　虽闻多种香<br>
　　无一成就者　　如是知香体<br>
　　远离一切垢　　亦无闻香者<br>
　　菩萨之解脱　　多颠倒众生<br>
　　闻舌犹肉段　　不能得知味<br>
　　肉段若知味　　亦应知平等<br>
　　分别如是相　　贪味为最恶<br>
　　此界难思议　　是名知于味<br>
　　决定知味已　　菩萨无所著<br>
　　令众闻决定　　是名为声闻<br>
　　观身分别相　　本性空无生<br>
　　若知于真实　　无生无能生<br>
　　菩提如是相　　亦无生能生<br>
　　普令众生闻　　是名为声闻<br>
　　意亦如是知　　体性无所有<br>
　　空无体性故　　能令一切闻<br>
　　如物法无生　　无灭亦无二<br>
　　无相无所见　　是名为声闻<br>
　　咸使闻其施　　法施不思议<br>
　　修行趣道场　　成就于菩提<br>
　　譬如种种子　　各得相似果<br>
　　修施不思议　　证道亦复然<br>
　　悉施诸财物　　法施为最胜<br>
　　舍心无贪嫉　　是名菩提道<br>
　　心常不取着　　虽施无依怙<br>
　　若能如是施　　速证于菩提<br>
　　能离一切相　　悉舍诸结使<br>
　　无有诸染着　　是名为声闻<br>
　　其声甚微妙　　于诸声最上<br>
　　此声令远闻　　佛法不思议<br>
　　能令一切知　　诸声无所依<br>
　　非一亦非异　　是名为声闻<br>
　　欲令一切闻　　诸佛之所说<br>
　　随所闻法音　　皆发于菩提<br>
　　闻诸福田中　　佛福田最胜<br>
　　随佛所住处　　亲近救世尊<br>
　　使闻三千界　　安住于虚空<br>
　　众生亦复尔　　皆同涅槃相<br>
　　所说四大界　　分别为众生<br>
　　犹如虚空相　　等于不思议<br>
　　诸界如是相　　亦无有能知<br>
　　是中无生死　　无恼无涅槃<br>
　　诸法无真实　　众生亦皆然<br>
　　是名寂灭界　　云何见生者<br>
　　为无量众生　　昼夜常闻知<br>
　　不着己名利　　但为众生说<br>
　　当知是声闻　　欲令一切闻<br>
　　实非声闻法　　但现为声闻<br>
　　世雄假名说　　说法中最上<br>
　　是故知众生　　一切皆如相<br>
　　是名为声闻　　无漏除结缚<br>
　　解脱一切结　　而为众生说<br>
　　显示离诸缚　　清净无调戏<br>
　　见已为人说　　佛法皆亦然<br>
　　不久当得见　　如佛所说法<br>
　　菩萨所修行　　于法无染着<br>
　　是名为声闻　　无缚而清净<br>
　　亦使一切闻　　如闻而修行<br>
　　阿难汝当知　　我以方便说<br>
　　如是知声闻　　菩萨无所依</p>
                      <p>　　阿难当知。是名如来等正觉为诸菩萨摩诃萨方便说名声闻。阿难言。云何如来等正觉。复为诸菩萨摩诃萨说辟支佛法。佛言。阿难。菩萨现见一切法。云何现见。所谓知诸法无诤皆是假名。不坏法性而能见法证法。是名辟支佛。佛不思议。于一切法及诸众生。同涅槃相等无差别。无形无相清净寂灭。实际众生际涅槃际。犹如影幻无分齐无所有。于此诸际亦无际相。非言非说无所依止亦无所说。何以故。如我空无生无灭知众生际。则知法际生死际即是佛际。知如是际。是名辟支佛。现知于色。色者则名色阴。色阴尽已。但有言说。无我我所。何以故。如说色阴。但有言说。是空无生无灭。言无言相。云何以言说。说是色阴。亦现见受想行识。乃至说是识阴。知假名识阴等。但有言说。言说皆空无生无灭非实非虚。言说尚无。何况阴相。如是五阴。从假名起。是名辟支佛。何以故。因于名字言说为色。色但假名。无因非因。说名为因。是阴因缘不可说相。一切诸法无依无缘。如是觉知名辟支佛。尔时世尊。而说偈言。</p>
                      <p>　　现见一切法　　皆悉知无诤<br>
　　不生亦不坏　　无有浊乱相<br>
　　现见一切法　　本性皆空寂<br>
　　体相如是者　　则无有决定<br>
　　现见究竟处　　一切法亦然<br>
　　是名为正智　　缘觉不思议<br>
　　众生及涅槃　　前际不可得<br>
　　是际无有生　　佛亦难思议<br>
　　如众生涅槃　　无生无出处<br>
　　若法无生相　　是名为涅槃<br>
　　众生与涅槃　　皆如水中影<br>
　　有像无众生　　是名为涅槃<br>
　　众生与涅槃　　一切假名说<br>
　　无生亦无灭　　但有假名字<br>
　　如是言说相　　知无有众生<br>
　　是义应当知　　众生即涅槃<br>
　　一切言说空　　无心亦无法<br>
　　以言说非言　　决定无知者<br>
　　非言际无依　　言说亦无住<br>
　　如是言说相　　众生不思议<br>
　　众生及涅槃　　实际非实际<br>
　　出离得安隐　　永趣寂灭宅<br>
　　一切众生际　　犹如于影响<br>
　　无因亦无缘　　实际不思议<br>
　　一切诸法本　　但以假名说<br>
　　是际无所有　　不得名字相<br>
　　实际无言说　　亦无能知者<br>
　　以空无实际　　众生不思议<br>
　　实际无言说　　言说无所成<br>
　　真实相如如　　众生亦无际<br>
　　言说相自空　　非以言故知<br>
　　如汝之所说　　众生莫能思<br>
　　如是实际相　　非思议能知<br>
　　是名正觉说　　辟支难思议<br>
　　现见于色阴　　但有假名字<br>
　　如是阴相性　　常离于言说<br>
　　无有真实相　　乃名为出世<br>
　　如是知诸阴　　本性无住处<br>
　　是色无所有　　假名以为阴<br>
　　但有空名字　　不生亦不灭<br>
　　言说及诸法　　无有决定处<br>
　　若无有言说　　是名说色阴<br>
　　现见于痛阴　　想行亦如是<br>
　　乃至识阴等　　但有假言说<br>
　　见阴不可说　　离于一切相<br>
　　本性无所有　　不生亦不住<br>
　　如所说真实　　远离一切法<br>
　　如是知诸相　　体性无住处<br>
　　假名之所说　　说阴等亦空<br>
　　知言说空已　　无生亦无灭<br>
　　言说及诸法　　无有决定处<br>
　　若无有言说　　是名为识阴<br>
　　是阴离言说　　不可得限量<br>
　　无生无灭相　　亦无所依处<br>
　　解脱诸烦恼　　非业非果报<br>
　　非觉亦非阴　　非言非涅槃<br>
　　是想无决定　　亦无有智慧<br>
　　内外不可得　　无懈怠精勤<br>
　　无调戏疑惑　　亦无有成就<br>
　　不惊不怖畏　　无有一切色<br>
　　亦不见于空　　无相亦复然<br>
　　无有一异相　　非缚亦非解<br>
　　一切诸言音　　是声无所入<br>
　　是名为律陀　　非言所能及<br>
　　究竟于现见　　而说无尽法<br>
　　得是三昧已　　不着于言说<br>
　　此智若现见　　等说阿律陀<br>
　　律陀同诸法　　默然而演说<br>
　　于此现见倒　　不从他因缘<br>
　　是名为正觉　　缘觉不思议</p>
<div class="jwbt-box"><div class="jwbtbm"><a name=j0153-6><a href="0153.htm#MENU-top">释二乘相品第四</div></div></a></a>
<p>　　阿难如是。菩萨摩诃萨。现知明无明。知行无行。知识知识相。知名色知名色相。知六入知六入相。知触知触相。知受知受相。知爱知爱相。知取知取相。知有知有相。知生知生相。知老死知老死相。修集现见名辟支佛。尔时世尊。而说偈言。</p>
                      <p>　　现见无明　　而无所知　　亦无成就<br>
　　如水中影　　明亦不动　　不着于法<br>
　　若不着法　　是名明相　　无明如空<br>
　　一切法相　　到于现见　　是名缘觉<br>
　　若说诸行　　非内非外　　亦非从佛<br>
　　而起于行　　是行假名　　决定非有<br>
　　无生无灭　　犹如虚空　　到此现见<br>
　　菩萨无畏　　是名正觉　　缘觉难思<br>
　　知一切法　　皆如幻化　　明如幻已<br>
　　是名现见　　不如实知　　是识行处<br>
　　是想分别　　知识法空　　识智非智<br>
　　一切不着　　若知于法　　识如幻想<br>
　　名色因缘　　皆有为相　　无决定体<br>
　　亦无成就　　离于六入　　说六入相<br>
　　言说音声　　体性皆空　　触无因缘<br>
　　从六入生　　分别是触　　如幻皆空<br>
　　是触无体　　从妄想生　　触无真实<br>
　　亦无住处　　现见于触　　知无触相<br>
　　成就厌离　　名辟支佛　　若证于受<br>
　　不坚如泡　　性相皆空　　究竟无实<br>
　　断于爱结　　得无爱法　　得尽诸欲<br>
　　是名缘觉　　分别于取　　空无所有<br>
　　如热时炎　　无有成就　　无有作想<br>
　　生想亦尔　　知生体性　　空寂无有<br>
　　得离于老　　亦不畏死　　无所成就<br>
　　不受后有　　现见此法　　无所依止<br>
　　以缘觉声　　实修菩萨</p>
                      <p>　　阿难汝今当知。是如来等正觉为诸菩萨摩诃萨方便说辟支佛。尔时阿难。即从坐起。整其衣服。合掌向佛。而说偈言。</p>
                      <p>　　涅槃非涅槃　　救度于世间<br>
　　犹如空中结　　以空而自解<br>
　　若能如是说　　亦名有所说<br>
　　世尊善方便　　而说无著法</p>
                      <p>　　尔时阿难说是偈已白佛言。世尊。一切世间愚痴所蔽而自欺诳。不解如来作假名说。信行法行八辈等法。须陀洹斯陀含阿那含阿罗汉声闻缘觉。尔时佛告阿难。汝于过去佛不忘假名植诸善根。以善解假名故。不为愚闇之所劫夺。何以故。假名诸法。如幻如水中影如热时焰如呼声响。如是假名。阿难汝今当知。不为诸恶之所侵害。具足庄严而自庄严。能知诸法假名因缘。无所忘失成就精进。而亦不取精进之相。无有忘失。得最胜智亦不取智相。尔时世尊。即说偈言。</p>
                      <p>　　愚痴诸众生　　懈怠少智者<br>
　　则不知假名　　应当勤精进<br>
　　能解于假名　　如实知诸阴<br>
　　救度于世间　　令得真实智<br>
　　知假名空已　　便即菩提觉<br>
　　亦不得菩提　　是名说菩提<br>
　　假名即空相　　空不能知空<br>
　　空但有音声　　离一切诤论<br>
　　显示如是义　　于空无所取<br>
　　亦无可证处　　云何有得者<br>
　　是名为空空</p>
                      <p>　　如是阿难当知。空法甚深无量。不生放逸亦无所失。是名说辟支佛具足行地。尔时众中有五百亿比丘皆得信行。从座而起在世尊前。俱说偈言。</p>
                      <p>　　离疑得正智　　救世无上主<br>
　　世尊说假名　　信行住菩提。</p>
                      <p>　　尔时众中。复有五百亿法行比丘。闻说偈已。从座而起。整其衣服。俱说偈言。</p>
                      <p>　　我等除疑惑　　菩提之照明<br>
　　如来说假法　　法行住菩提</p>
                      <p>　　尔时众中。复有十亿八辈比丘。闻说偈已。从座而起。住于佛前。俱说偈言。</p>
                      <p>　　我先离疑悔　　久修于八辈<br>
　　如来说假名　　八辈住菩提</p>
                      <p>　　尔时众中。复有十亿须陀洹。闻说偈已。从座而起。住于佛前。俱说偈言。</p>
                      <p>　　我今蒙照明　　救世之圣主<br>
　　知佛所说法　　开示于假名</p>
                      <p>　　尔时众中。复有二百五万斯陀含比丘。闻说偈已。从座而起。住于佛前。俱说偈言。</p>
                      <p>　　我先有取着　　而得斯陀含<br>
　　今离诸妄想　　寂静无戏论</p>
                      <p>　　尔时众中。复有十亿阿那含。闻说偈已。从座而起。住于佛前。俱说偈言。</p>
                      <p>　　救世无上尊　　令我离戏论<br>
　　拔离果想已　　照明菩提道</p>
                      <p>　　尔时众中。复有三十五亿比丘。皆住四禅得阿罗汉。闻说偈已。从座而起。住于佛前。俱说偈言。</p>
                      <p>　　我今得离垢　　自证于无余<br>
　　诸乘入一乘　　如幻无决定</p>
                      <p>　　尔时众中。复有二万比丘。闻说偈已。从座而起。住于佛前。俱说偈言。</p>
                      <p>　　我本着妄说　　世尊说假名<br>
　　自谓为声闻　　住于假名法。</p>
                      <p>　　尔时众中。复有五千比丘。住辟支佛乘。闻是偈已。从座而起。住于佛前。俱说偈言。</p>
                      <p>　　我今得现见　　为缘觉菩提<br>
　　如来说假名　　缘觉不思议</p>
                      <p>　　尔时众中。复有百万比丘尼。取须陀洹斯陀含阿那含阿罗汉果想。闻说偈已。从座而起。住于佛前。俱说偈言。</p>
                      <p>　　愿于女身相　　皆入平等法<br>
　　世尊无异说　　照明为最上</p>
                      <p>　　尔时众中。复有八百亿万优婆塞优婆夷。皆作须陀洹斯陀含阿那含阿罗汉果想。闻说偈已。从座而起。住于佛前。而说偈言。</p>
                      <p>　　我今心无垢　　净如毗琉璃<br>
　　今始名出家　　得住于佛法</p>
                      <p>　　尔时虚空中。有六十亿那由他诸天。以天曼陀罗华而散佛上。于如来前。俱说偈言。</p>
                      <p>　　我先取乘想　　贪着于诸果<br>
　　我今悉舍离　　始觉菩提道</p>
<div class="jwbt-box"><div class="jwbt"><a name=j0153-7><a href="0153.htm#MENU-top">不退转法轮经卷第三</div></a></a>
<div class="jwbtbm"><a name=j0153-8><a href="0153.htm#MENU-top">除想品第五</div></div></a></a>
<p>　　尔时众中。复有无量百千阿罗汉。舍利弗。大目揵连。须菩提。阿那律。阿[少/兔]楼驮。劫宾那。憍梵波提。而为上首。从座而起整其衣服。住世尊前曲躬恭敬。白佛言。世尊。我今发真实愿。离于妄想摧伏众魔。具足五逆具足五欲。具足邪见离于正见。断于无量众生命者。我今当令悉成菩提入无余涅槃。尔时世尊默然而住。无量百千在会大众皆生疑惑。何故尔耶。而今我等尽皆盲冥无所觉知。诸阿罗汉尚作是说。何况凡夫。各坐一处而不动摇。一切坐者不能得起。若有立者亦不能坐。皆言何故作如是说。尔时阿难。即为大众百千万亿众生故。以佛神力令自知心亦知他心。问文殊师利言。如是大众百千亿等。闻诸罗汉作是说已皆生疑惑。唯愿文殊。为我分别说其因缘。尔时如来默然而住。文殊师利告阿难言。是不退转地菩萨。见诸大德因缘故作如是说。阿难言。文殊师利。不退转地是菩提耶。文殊师利答言。如是如是。不退转地是诸大德菩提。阿难问言。诸尊者何故作如是说。尔时文殊师利语阿难言。无明为母。从行生爱究竟灭尽悉除怨害。倒想为父。离于颠倒除灭欲爱。作阿罗汉坚固不坏。尽凡夫想及以僧想。坏是想故能修一切无坏法想。乃至不取如来之想。习学无生究竟永离。尊者阿难。诸大德作如是说。我今云何具足五逆。何以故。无来去想。是故名为具足五逆。又阿难言。何者为五欲。是诸比丘。知于五欲。如梦如幻如水上泡如呼声响。如是智慧具足。云何具足智慧不增不减。云何五欲亦不增不减。何以故。如是五欲究竟无体无相。如实知已。即五欲相得证智慧。是故名为具足五欲。以是义故。诸大德作如是说。我今具足五欲。阿难。何者是具足邪见离于正见。于一切法而皆取着。是名邪见。邪见者是虚妄想。一切诸法非依非无依。犹如虚空无归无依。何以故。一切法无实可得。应如是知。一切法皆悉平等。除其等想。是名正见。何以故。如是等想。即是恶想。以是义故。诸大德比丘。不见等想。亦不见恶想。何以故。尽一切想。名佛菩提。逮菩提已。而亦不见少法可得。阿难。以是因缘。大德比丘作如是说。离于正见具足邪见。阿难。何以故。是诸比丘言。我今实断百千众生命。诸大德出是语时。百千万亿诸天。闻如是说。皆即得解诸法。如梦如幻如水中影如呼声响。得如是解已。便断众生丈夫寿命及人等想。亦即得解脱无有种。于菩提善根一切诸法。皆无起无作无所修习。闻说假名深信无疑。及优婆塞优婆夷等。皆悉除断众生丈夫寿命及人等想。除是想已。便得不复数数受生。何以故。断除众生丈夫寿命人及饿鬼想。有是想故数受生死。离是想已。即得究竟自证无生。以是因缘。诸大德。如是方便善说假名。言断无量众生之命。是故说言具足得佛菩提。我今于无余涅槃而般涅槃。得佛相好。以是教化无量百千万亿众生。灭诸结使如佛所证。何以故。令诸众生皆发阿耨多罗三藐三菩提心。得无生忍已令得菩提。亦不舍烦恼。不近佛法。从意生烦恼尽灭无余。以是因缘。诸大德皆言。我今得到菩提。阿难。是故今者名为无生。何以故。如是善男子善女人。发阿耨多罗三藐三菩提心。照明诸法。发菩提心已。亦无所得。离菩提相及一切法相。于无余涅槃入般涅槃。阿难。如是族姓男女乘菩萨乘。不以见日而生昼想。凡夫愚人若见日时便作日想。则非智者。何以故。阿难。若日有体非虚妄者。则可积聚。以虚妄故。亦无过去未来。夜亦如是。若日作日想。夜作夜想。则是凡愚妄想所见。阿难。是菩萨乘。修行阿耨多罗三藐三菩提。有善知识。不应昼生昼想夜生夜想。何以故。离一切想。能住菩提如来之道。尔时文殊师利。而说偈言。</p>
                      <p>　　无明以为母　　从行之所生<br>
　　若断其根本　　是名为除害<br>
　　喜爱诸倒想　　是说名为父<br>
　　若能如实知　　究竟无所有<br>
　　知彼悉虚妄　　则断诸根本<br>
　　无缘亦无住　　是说名除害<br>
　　若说诸罗汉　　凡夫不思议<br>
　　如实不坏相　　是灭名究竟<br>
　　我本着僧想　　如实知是已<br>
　　诸法皆无坏　　亦令一切闻<br>
　　先取于如来　　是名为虚妄<br>
　　知彼无异想　　平等同一空<br>
　　拔断其根本　　是名无生智<br>
　　若能如是说　　显现禅定力<br>
　　若说具诸欲　　如是五名字<br>
　　能离如是想　　犹如于幻梦<br>
　　不增亦不减　　是名具五欲<br>
　　在于救世前　　彼作如是说<br>
　　知欲本性空　　犹如梦化相<br>
　　毕竟无有生　　具足如实智<br>
　　知诸邪见过　　虚妄生分别<br>
　　以此究竟智　　一切皆具足<br>
　　虚妄无取着　　离于和合相<br>
　　如是善知已　　无相无所有<br>
　　同智一切过　　邪见正见等<br>
　　逮得真实法　　邪正相俱灭<br>
　　众生生死想　　愚痴妄分别<br>
　　若不得众生　　则无有生死<br>
　　众生多方便　　舍离于命想<br>
　　远离是想已　　知命想最恶<br>
　　若离众生想　　分别寿命等<br>
　　断多众生命　　是彼之所说<br>
　　舍离于死想　　愚痴所分别<br>
　　究竟得无生　　是名为实法<br>
　　灭除诸结使　　得证于无相<br>
　　菩提无有色　　无灭亦无果<br>
　　魔怨不能障　　自觉于菩提<br>
　　诸法无诤论　　无生性寂灭</p>
                      <p>　　尔时文殊师利说是偈已。如是无量百千众生除诸疑悔。离疑悔已心生欢喜得法照明。各脱上服供养文殊师利。作如是言。能令我等皆得此法悉作是说。亦令众生心证诸法。皆得如彼文殊师利所解实相。尔时阿难白佛言。世尊。云何如是百千万亿众生皆生疑悔。何故如来不自为说令断疑悔。于是佛告阿难言。如是百千万亿众生。皆从文殊师利发菩提心。于文殊师利而得调伏。阿难复言。皆得阿耨多罗三藐三菩提耶。佛言如是。阿难。一切众生皆不退转于阿耨多罗三藐三菩提。何以故。皆由文殊师利善知识故。阿难言。如是等诸比丘。信行法行须陀洹斯陀含阿那含阿罗汉声闻辟支佛想尽。不退转于阿耨多罗三藐三菩提耶。佛言。有难信者。少智下劣者。懈怠懒惰少精进者。贪嗜饮食近于五欲。乐处愦闹心不远离。忘失正念无智慧者。心无正定常惊乱者。增上慢者。取着增上慢者。贪着己身乐于寿命不观无常。多诸贪嫉愚痴无智。毁破禁戒心生恼害。于佛法中起于疑惑。见无智者。近恶知识远离善知识。亦不恭敬善知识。不学般若波罗蜜。不修陀罗尼诸经之王。常起妄见。着妄见已得于恶师贪乐衣钵。于和上阿阇梨无恭敬心。亦不乐亲近。于初中后夜心生懈怠。两舌难信好喜妄语。恶口贪嫉亲近邪见。习邪见已常修邪观不好学戒。心无惭愧无所顾畏。亲近愚痴乐行外道。不信空无相无愿无生无灭。于一切法不生信心。阿难。如是人等难可解悟。</p>
                      <p>　　尔时世尊默然而住。是时阿难承佛神力。问文殊师利言。如来何故默然而住。文殊师利答言。于末法中。后未来世多有众生。在于彼世成就如是心。不信法不能解了。是故如来默然而住。阿难言。复有众生能信如是法不。文殊师利答言。亦有众生少能信者。阿难。少有众生能识于宝。多有众生不识是宝。阿难。少有众生能生信解。如是说法城邑聚落。多有众生弃舍不信。何以故。是彼众生宿世因缘。本作谤法罪业障故。阿难言。唯愿文殊。当令是诸众生信解所说。文殊师利言。汝当问佛。佛自为汝分别解说。尔时阿难白佛言。惟愿世尊。时为我说。族姓男女少信解者。彼得闻已生大欢喜。尔时世尊遍观四方面门出舌。普覆三千大千世界。从其舌根出大光明。遍照东方恒河沙等诸佛世界。如是南西北方四维上下。各于十方恒河沙世界。尔时四众。以佛神力亦见东方恒河沙世界诸佛同说此法。亦皆遥闻不增不减。如是次第十方世界亦复如是。于是世界诸佛说法如此。大众皆悉见闻。得见闻已。亦皆一心劝请。世尊。惟愿哀愍。重为我等分别演说。使见无量无边不可称数诸佛所说。不增不减不可思议诸佛正法。唯愿世尊。时为说之。还摄舌相。佛告阿难。颇有作妄语人能得如是舌相不耶。阿难言。不也世尊。若有实语柔软语诸有智者。善能调顺利益语。慈悲喜舍如是等。乃至一切智人。得是舌相。惟愿世尊。为族姓男女有少信者分别解说。亦为怜愍不解者说。当使此辈心生悔恨。尔时佛告阿难。四众已集正身端坐。天龙夜叉乾闼婆阿修罗紧那罗迦楼罗摩睺罗伽人非人等。诸来在坐能听法者。皆不退转于阿耨多罗三藐三菩提心。各于此地而说正法。不增不减如今所说。尔时四众。及天龙夜叉乾闼婆阿修罗迦楼罗紧那罗摩睺罗伽人非人等。心生欢喜。皆脱上服以奉于佛。或散华香。或散华鬘。或以金鬘。或以银鬘。或以琉璃鬘。或以玻璃鬘。或以马瑙鬘。或以毗卢旃鬘。或以曼陀罗华。摩诃曼陀罗华。曼殊沙华。摩诃曼殊沙华。或以所作之华而散佛上。或以天优钵罗华。拘物头华。芬陀利华。以散佛上。于虚空中。天乐自鸣。龙雨真珠。诸妇女等。以身璎珞。各脱上服以供养佛。整其衣服右膝着地。合掌向佛皆共同音。白佛言。世尊。如来无二。尔时佛告阿难。如是如是。如彼所说。如来无二永尽愚痴。如来世尊无有吝惜。无一切过。已离过故。离于诸欲。一切尘垢清净无染。憍慢贪嫉悉断无余。智慧具足觉悟正法。到于彼岸。犹如大梵得大自在。威仪具足究竟诸行。得四具足。天龙夜叉乾闼婆阿修罗迦楼罗紧那罗摩睺罗伽人非人等。而不取著有为无为。不染生死。从佛世尊得正解脱。得具足见无阙失见具足亲近。阿难言。云何如来。得具足见无阙失见。具足闻佛具足见佛具足亲近。佛告阿难。汝不知耶。阿难言。我实不知。佛言。汝今谛听。当为汝说。阿难言。唯然世尊。愿为解说。阿难。汝今闻我释迦牟尼佛。已闻当闻。如是等。皆得不退于阿耨多罗三藐三菩提。何以故。一切法身若有所说。其见闻者皆悉利益。阿难。若以一华供养如来。及般涅槃后。为佛舍利起塔供养。亦得不退于阿耨多罗三藐三菩提。阿难。乃至畜生。得闻佛名。亦得阿耨多罗三藐三菩提耶。佛言。阿难。复有人闻释迦牟尼佛音声。称其名号。皆是阿耨多罗三藐三菩提种子。若善男子善女人。闻释迦牟尼佛名号。如其所说皆实不虚。阿难。譬如尼拘陀树。若一若二若三若四。乃至五十百千无量等众。止息其下皆蒙覆荫。阿难。于汝意云何。尼拘陀子为大小耶。阿难言。尼拘树子最为甚小。佛告阿难。如是尼拘陀树。以水雨粪土人功因缘。积其日月渐渐长大。阿难言。如是世尊。佛告阿难。以尼拘树子本甚微小。以水土日月因缘故。渐渐长大。如是阿难。得闻释迦牟尼佛名。善根种子终不败坏。不退于阿耨多罗三藐三菩提。亦复如是。何以故。无相种子于一切不住。是故不坏。以不坏故。如是种子不可毁坏。亦不取相。是故于一切法不坏。阿难白佛言。世尊。为是如来本愿之力。为是诸佛法应尔耶。佛即答言。以本愿力故。若有众生闻我名者。皆得不退于阿耨多罗三藐三菩提。一切诸佛法亦如是。何以故。一切佛法皆平等故。阿难言。一切佛法平等有何利益。佛言。能令众生虽不闻法以发愿力故亦使得同闻法利益。尔时阿难白佛言。世尊。如来成就未曾有法故。能大利益诸菩萨摩诃萨等。佛言。如是如是。阿难。我今虽为众生作大利益。若闻法者。无不得住利益福田。我于过去供养诸佛。不惜身命。一切皆舍。离诸贪嫉。勤修精进。诸根清净。于一切法。不取不着。无所依止。是故阿难。我成菩提能大利益一切众生。</p>
<div class="jwbt-box"><div class="jwbtbm"><a name=j0153-9><a href="0153.htm#MENU-top">降魔品第六</div></div></a></a>
<p>　　尔时阿难白佛言。世尊。说是不退转法轮。能令恶魔使不扰乱。何以故。佛言。是文殊师利神通之力。能使波旬不令得闻。文殊师利发真实誓。能令恶魔闻空中声。释迦牟尼佛转不退法轮。尔时波旬。身毛皆竖心生惊怖。作如是言。见此世界皆非世界。忧愁涕泣身变朽老。如百岁人发白面皱。是时魔王。形体肤发亦皆俱老。尔时魔王。将四种兵魔及魔天。皆诣佛所。亦如如来初成道时。严治器仗而来向佛。各见己身皆悉朽老。如百岁人形体挛曲。持杖而行到于佛前。时四种兵及虚空诸天。皆闻释迦牟尼佛转不退法轮。而此四兵皆不能进。即住一面心生惊疑。悉不能得随魔王意。尔时魔王。独至佛所无有伴党。而白佛言。世尊。我今衰老愿赐手力。本所有国皆非我有。如来大悲怜愍一切。宁不与我一人以为手力。于是佛告波旬。我观众生界分甚多。譬如恒沙无有量数。日日成佛得般涅槃。若一劫若过一劫。不能令彼众生界减。尔时魔王白佛言。世尊。众生界分虽多无量。我无一人可为手力。或当倾危谁见扶侍。惟愿如来慈哀慰喻。令得还宫并诸眷属。于是佛告波旬。颠倒众生诸不信者皆属于汝。是汝手力。是卿等侣。尔时波旬甚大喜悦作如是言。我今当令一切众生不起信心皆生疑惑。堕疑惑者悉是我力。尔时波旬白佛言。唯愿世尊。重见慰喻令我欢喜。如佛言曰。若得闻佛称其名号。皆得不退于阿耨多罗三藐三菩提。唯愿如来。默然莫作是说。若有闻者是诸众生。当勤精进修于菩提。唯愿世尊。如是慰喻。尔时佛告波旬。勿生愁恼。欢喜而去。我今当令无一众生发菩提心。亦无众生而能动于众生界者。乃至无一众生于色动。及受想行识动。乃至无一众生于身见疑戒取等动。亦无众生于过去未来现在想动。无有众生于杀盗淫妄语两舌恶口绮语贪欲嗔恚邪见等动。乃至不见众生于诸邪有而能动者。我亦不见众生修行布施持戒忍辱精进禅定智慧。不见众生。于众生想。寿命想。父母想。兄弟想。妻子男女想。昼夜想。一月想。半月想。岁数想。劫想。施想。戒想。忍辱想。精进想。禅定想。智慧想。力无畏想。五根想。七觉意想。八正道想。佛想。法想。僧想。菩提想。无碍想。一切法不动想。无有众生于此诸想而能动者。波旬勿生忧恼。欢喜而去。尔时波旬闻是语已。离诸忧恼。便大欢喜。即于此处还复壮年。并以天华而散佛上。绕佛三匝。于世尊前。而说偈言。</p>
                      <p>　　我今心欢喜　　救世三佛陀<br>
　　佛所说无异　　真实不虚妄</p>
                      <p>　　尔时波旬说是偈已。欢喜而去。还于本宫五欲自娱。更不复起扰乱之心。魔去不久。尔时大地六种震动。阿难白佛言。世尊。今此大地。以何因缘六种震动。非魔力耶。佛言。是我神力为遣魔故。令此大地六种震动。尔时有六十四百千众生。得无生法忍。是故大地六种震动。阿难白佛言。世尊。颇有众生起疑惑不。佛言。复有十亿众生。心生疑惑。我等今者。无谬闻乎。各皆迷乱。不识四方。从何而来。以痴冥故。悉不相见。尔时阿难白佛言。唯愿世尊。当疾哀愍为彼众生作大照明令离疑惑。如来所说假名法相。若不可知悉堕地狱。阿难白佛言。世尊。如来何故令此魔王心得少恼欢喜而去。都无一人住于菩提。亦无众生能动众生界。于色受想行识亦无能动。乃至身见一切取相六十二见。过去未来现在种种相动者。亦无众生于杀盗淫妄语恶口两舌绮语贪嗔恚邪见等动者。何故如来作如是慰喻魔王波旬言。无众生修行布施持戒忍辱精进禅智。乃至无众生寿命父母兄弟妻子男女昼夜等想。亦无一月半月岁数时节诸劫之想。如来何故作如是说。慰喻波旬少恼而去。亦无众生于菩提心想动。于根力无畏想动。根觉意道想动。无佛想法想僧想菩提想无碍想动。菩萨想动。如来何故慰喻波旬少恼而去。复言。当使无一众生同于法想。世尊何故作如是说。唯愿如来。为此等众作大照明。当使未来一切众生得蒙照明。得照明已。当令此法次第相续使不断坏。若有众生。深心信解受持是法者。当为是人演其因缘。如来何故作如是说。尔时世尊即为无数百千众生除诸疑惑。重说偈言。</p>
                      <p>　　菩提无住处　　亦无能住者<br>
　　以是因缘故　　说无住菩提<br>
　　菩提及众生　　非一亦非异<br>
　　以是因缘故　　说无住菩提<br>
　　众生本不动　　其界亦复然<br>
　　是法无成就　　究竟无所得<br>
　　众生体相空　　其界难思议<br>
　　无有能动者　　惟一切智知<br>
　　如所说诸阴　　众生无动相<br>
　　阴即是众生　　无二无住相<br>
　　阴以空为体　　性相即不动<br>
　　若无相可取　　云何有动者<br>
　　是故知诸阴　　亦无有动相<br>
　　言说永寂灭　　无相亦无体<br>
　　身即是阴相　　阴即名行处<br>
　　非行处而行　　说阴名为空<br>
　　所说空界者　　不生亦不起<br>
　　如是同于阴　　是名不可动<br>
　　身见相无体　　亦无法可得<br>
　　不得故无动　　我今如是说<br>
　　不取众生相　　究竟无所住<br>
　　亦无有心相　　形处不可得<br>
　　若说于诸见　　现示六十二<br>
　　如是众生等　　亦如水中像<br>
　　诸见同水像　　六十二亦然<br>
　　无我无所有　　其性不可动<br>
　　过去及未来　　现在亦复尔<br>
　　无相无所有　　皆如炎水像<br>
　　是名为无我　　不得众生想<br>
　　众生不可动　　亦无能动者<br>
　　譬如杀生者　　处生死旷野<br>
　　亦住于寂灭　　是名为不动<br>
　　欲令众生动　　众生不可得<br>
　　实无有众生　　是名说不动<br>
　　菩提无有断　　亦无有能度<br>
　　是故当勤修　　不得于动者<br>
　　法施不思议　　度过去众生<br>
　　应当勤修习　　是名不可动<br>
　　度脱于邪欲　　亦不得邪想<br>
　　应当勤修习　　是名不可动<br>
　　妄语诸众生　　为令得解脱<br>
　　当发大精进　　如彼不动相<br>
　　恶口及两舌　　绮语亦复然<br>
　　如是平等相　　如焰无所有<br>
　　诸法皆如是　　亦无依止处<br>
　　犹如呼声响　　善知寂灭相<br>
　　过去诸无明　　着我故生忧<br>
　　若证于无我　　是名为不动<br>
　　能知烦恼害　　体性本无相<br>
　　无相即菩提　　是名为不动<br>
　　深证诸邪见　　得修于正智<br>
　　离邪见丛林　　是名为不动<br>
　　若心得无欲　　现受宝女抱<br>
　　乃至诸童女　　智者所远离<br>
　　以邪相持戒　　而不舍正法<br>
　　智者无心意　　惟求于圣道<br>
　　是名修法忍　　显示于外道<br>
　　无心而行忍　　亦不近涅槃<br>
　　外道自显异　　五热为精进<br>
　　非智所修学　　苦行非菩提<br>
　　外道所说定　　取相为行处<br>
　　非佛所赞叹　　亦不令他学<br>
　　菩萨无所畏　　能摄诸众生<br>
　　以是因缘说　　取相所不动<br>
　　非取着所摄　　能生菩提心<br>
　　菩提不取相　　是故不能动<br>
　　父母兄弟等　　姊妹及妻子<br>
　　譬如于幻化　　是故不能动<br>
　　一切取相法　　皆悉无所有<br>
　　若住无所有　　是故不能动<br>
　　若有昼夜想　　一月及半月<br>
　　如是一切想　　如炎水中像<br>
　　布施及持戒　　修忍辱精进<br>
　　皆起于取着　　是相则为动<br>
　　菩萨大势力　　禅定修智慧<br>
　　若有无畏想　　一切想非想<br>
　　觉意及正道　　本有菩提想<br>
　　愚痴之所起　　智者则远离<br>
　　佛及众法想　　乃至有僧想<br>
　　如是种种想　　皆说为动想<br>
　　菩提名无想　　种智即菩提<br>
　　远离如是想　　菩提难思议<br>
　　是故作是说　　来者如水像<br>
　　若动彼想已　　则不远菩提<br>
　　菩提与众生　　一切法如如<br>
　　故我如是说　　不知恶魔心</p>
                      <p>　　佛次第说遣魔偈已。十亿众生断除疑惑得法照明。于一切法得无生忍。得是忍已。十亿众生。住于佛前。而说偈言。</p>
                      <p>　　佛道难思议　　最胜之第一<br>
　　故号为世尊　　除疑蒙安慰<br>
　　一切皆照明　　安住于佛道<br>
　　神光遍十方　　见无数亿佛<br>
　　见佛得闻法　　色相庄严身<br>
　　除秽得净智　　救世能度者<br>
　　于亿福田中　　佛福田最胜<br>
　　随佛所住处　　无上救世尊</p>
                      <p>　　尔时十亿众生。闻说偈已。皆以盛服。供养于佛。及供养法。作如是言。当令一切众生。悉闻是法。皆共来集。尔时阿难白佛言。世尊。转是遣魔法轮。诸族姓男女得闻是已。皆悉解脱信受无疑得几所福。佛言。阿难。若族姓男女。日初出时。亲近供养恭敬尊重赞叹百佛。于中时亲近供养百佛。乃至晡时供养百佛。于初夜时供养百佛。于中夜时供养百佛。于后夜时供养百佛。以众妙乐具最上衣服。于二万岁供养于佛。日常六时尊重赞叹。行住坐卧修行供养。初不暂息。阿难。于汝意云何。得福多不。阿难言。得福甚多。不可以譬喻知其限数。佛言。阿难。若族姓男女。得闻如是遣魔章句。其义次第闻已。复能信解不生疑惑。是人功德倍多于彼。</p>
<div class="jwbt-box"><div class="jwbtbm"><a name=j0153-10><a href="0153.htm#MENU-top">除魔品第七</div></div></a></a>
<p>　　佛告。善男子。复有三菩萨摩诃萨。从东方来住大乘道。持曼陀罗华百千万叶。如日初出。阿难见已。一切众会亦皆同见。生未曾有想。尔时阿难白佛言。世尊。是三族姓子从何处来。佛言。从东方过恒河沙须弥莲华世界。有佛名云上功德如来。今现在彼。此中有三善男子。初闻法时于彼国来。尔时三菩萨住世尊前。以曼陀莲华散于佛上。散已作如是言。我于此法深生信解。无有疑惑。何以故。如来世尊。已于此法得无疑滞。是故我今亦无疑滞。尔时是三菩萨其第一者白佛言。世尊。若有人说如来我即如来。于此法中都无疑惑。第二菩萨复白佛言。世尊。若有人称说世尊我即世尊。亦于此法悉无疑惑。第三菩萨白佛言。世尊。若有人称说阿罗诃三藐三佛陀。我即阿罗诃三藐三佛陀。亦于此法悉无疑惑。尔时大众无量百千亿众生。悉皆战动心不喜乐。我从昔来。初不闻说于一世界而有二佛。云何今者。是三大士各称为佛。于世尊前互相指言。唯佛如来天人中尊。于一切法皆得自在。明达三世悉无挂碍。是三菩萨何故今日俱作是说。尔时阿难白佛言。世尊。是三菩萨名字何等。能于佛前作师子吼。佛时答言。其第一者。名乐欲如来声正住。第二者。名乐欲世尊声正住。第三者。名乐欲佛声正住。阿难。以是因缘故。此三大士作如是说。阿难白佛言。世尊。如是百千万亿众生。心皆惊骇。以此事故。是诸菩萨更作是说。复有闻者。心不惊疑增长净善。譬如年少好自严饰。形体净洁。加复洗浴。香油涂身。以赤栴檀香汁洒体。复倍香洁。其身光泽。若闻此法信受不疑。亦复如是。阿难白佛言。世尊。云何菩萨作如是说。佛言。此三菩萨。善解假名。故作是说。阿难言。如是如是。此菩萨等。善说假名。惟愿世尊。重为我说。亦令大众蒙法照明。尔时世尊。便为如是百千万亿众生。解其疑悔决定善根。即于尔时。而说偈言。</p>
                      <p>　　若能见过去　　未来亦复然<br>
　　如实知诸法　　是名为如来<br>
　　现在亦如是　　去来悉同等<br>
　　非一亦非异　　究竟寂灭相<br>
　　譬如过去佛　　行施不思议<br>
　　彼施亦如是　　是故说假名<br>
　　譬如过去佛　　住无碍菩提<br>
　　彼住亦复尔　　是名为如来<br>
　　一切法不住　　菩提亦寂灭<br>
　　不得菩提相　　是名为如来<br>
　　若说过去戒　　未来亦如是<br>
　　现在皆同等　　是名为如来<br>
　　过去世行忍　　菩萨截手足<br>
　　彼忍亦如是　　是名住于忍<br>
　　若发大精进　　本求于菩提<br>
　　得是精进已　　是名为如来<br>
　　一切法平等　　获彼如实证<br>
　　亦不取我相　　是名为如来<br>
　　不取于诸法　　一切悉平等<br>
　　知彼平等已　　无相无所有<br>
　　如是等三昧　　不取诸法相<br>
　　安住于禅定　　是名为如来<br>
　　一切法性相　　及所说诸法<br>
　　知其性相已　　如实无所有<br>
　　当知诸法空　　智慧非福田<br>
　　知彼非智已　　得到智彼岸<br>
　　若到于彼岸　　智慧不思议<br>
　　而不得此智　　到寂灭彼岸<br>
　　如相非到智　　无有此彼岸<br>
　　不得如是智　　是名为如来<br>
　　菩提非如得　　凡愚所不思<br>
　　一切法无碍　　是名为如来<br>
　　若得于无碍　　而到大智处<br>
　　一切法无利　　证无碍菩提<br>
　　如本所修道　　救世者济度<br>
　　得彼无依道　　能知于体相<br>
　　如是修习已　　获于最胜道<br>
　　调伏此道已　　知一切皆空<br>
　　知其初中后　　皆与诸法同<br>
　　此法平等已　　是名为如来<br>
　　道若如菩提　　是名住菩提<br>
　　犹如虚空相　　是名为如来<br>
　　如是说法已　　如悉平等相<br>
　　若于此无疑　　是名住菩提<br>
　　阿难知假名　　言说为如来<br>
　　言说亦如是　　智者所行处<br>
　　菩萨无所畏　　明智不退转<br>
　　一切所行处　　作如是显说<br>
　　阿难是次第　　如来之所说<br>
　　为诸菩萨等　　令得于无碍</p>
                      <p>　　尔时阿难。作如是言。而说偈言。</p>
                      <p>　　以何因缘故　　能知诸法相<br>
　　是菩萨无碍　　亦名为世尊</p>
                      <p>　　世尊答曰。</p>
                      <p>　　于百千万亿　　无量无数劫<br>
　　尔乃成菩提　　佛道难思议<br>
　　成就菩提已　　为众生住世<br>
　　处处实无生　　是名为世尊<br>
　　久超轮回趣　　不受于生死<br>
　　救度众生故　　是名为世尊<br>
　　不处轮回趣　　亦不入生死<br>
　　云何拔众苦　　号世无上尊<br>
　　不念于诸法　　亦不怀危脆<br>
　　不得众生相　　能度诸苦恼<br>
　　无生死轮转　　亦不住生死<br>
　　令众如是住　　是名为世尊<br>
　　得诸法无畏　　于佛亦复然<br>
　　无量无有际　　说法若干种<br>
　　诸法究竟空　　佛法之体性<br>
　　如是成就已　　而不见诸法<br>
　　若能专修行　　空空之体性<br>
　　心得于无畏　　是名知空法<br>
　　如实知诸法　　一切皆妄想<br>
　　显现无所畏　　如是实法相<br>
　　已过怖畏处　　亦离于净居<br>
　　无恐亦无畏　　超度诸恶道<br>
　　勉济亿众生　　生死之大畏<br>
　　不得于生死　　而能度众生<br>
　　安置于众生　　寂灭涅槃岸<br>
　　亦无众生相　　是名为世尊<br>
　　诸法犹虚空　　显示现众生<br>
　　于彼亦无畏　　是名为世尊<br>
　　一切法平等　　显现若干种<br>
　　菩提无分别　　不得菩提相<br>
　　众生如是学　　得成于菩提<br>
　　如说如修行　　则无恐怖想<br>
　　分别菩提想　　犹如众生想<br>
　　超过一切想　　是名为世尊<br>
　　灭除一切想　　菩萨则无垢<br>
　　不得名字相　　是名为世尊<br>
　　能知一切法　　同于尽灭离<br>
　　过去不可得　　是名为世尊<br>
　　不重名字故　　是以不求名<br>
　　离著名字者　　而为广说法<br>
　　菩提离名字　　如彼之所住<br>
　　众生重名字　　远离于菩提<br>
　　名如呼声响　　分别则多种<br>
　　声亦无分别　　而恃空名称<br>
　　不着一切声　　名亦无所依<br>
　　菩提无戏论　　是名为世尊<br>
　　如是等诸法　　世尊之所说<br>
　　非菩萨所得　　是名为世尊<br>
　　若解于修道　　无有能知者<br>
　　安住于菩提　　除碍名无漏<br>
　　阿难是假名　　但以言语说<br>
　　是以我今称　　自号为世尊</p>
                      <p>　　阿难复说偈言。</p>
                      <p>　　以何因缘故　　菩萨作是说<br>
　　复以何因缘　　自号称为佛</p>
                      <p>　　佛答言。</p>
                      <p>　　阿难是佛子　　一切法无碍<br>
　　觉悟无碍法　　自号称为佛<br>
　　佛知烦恼过　　不使得自在<br>
　　已离于结使　　自号称为佛<br>
　　但以空为佛　　亦无有身相<br>
　　此中无真实　　云何身可得<br>
　　不坚生坚想　　凡愚计为身<br>
　　如实觉悟已　　自号称为佛<br>
　　觉愚痴无智　　体性无所有<br>
　　明智之所得　　自号称为佛<br>
　　本有过去想　　觉已得无想<br>
　　知想及无想　　不令想自在<br>
　　觉了于色阴　　本自无生住<br>
　　凡愚妄分别　　非色非成就<br>
　　觉知无根本　　本来无有性<br>
　　是故无所受　　一切法无依<br>
　　想如热时焰　　因缘无所有<br>
　　是故灭除想　　一切法亦然<br>
　　不得是身行　　身相不坚固<br>
　　若知身行空　　是故不着身<br>
　　是身及行相　　皆悉如芭蕉<br>
　　如是觉真实　　自号称为佛<br>
　　求识真实相　　不在于身内<br>
　　亦复不在外　　云何有生处<br>
　　是识若无生　　一切法亦然<br>
　　悉无其处所　　有为不可得<br>
　　如是知识已　　毕竟无所有<br>
　　体性犹如幻　　亦无有生者<br>
　　若不能见识　　众生亦复然<br>
　　实无有众生　　云何能知识<br>
　　是识无有实　　诸法毕竟空<br>
　　法及于众生　　一切无成就<br>
　　一切法无相　　彼已决定觉<br>
　　寂灭无戏论　　自号称为佛<br>
　　证知于佛法　　正觉之所住<br>
　　一切法皆无　　自号称为佛<br>
　　如来犹菩提　　正觉之所住<br>
　　佛及菩提相　　究竟不可得<br>
　　若生于心处　　亦如住菩提<br>
　　心同菩提已　　佛犹如幻化<br>
　　阿难是假名　　但以言语说<br>
　　以如名为佛　　我是救世者<br>
　　如是相似生　　同佛音声说<br>
　　若得此法音　　安住于菩提<br>
　　不着于菩提　　当作如是知<br>
　　不应起疑意　　一切法无求<br>
　　于诸法无疑　　众生中最上<br>
　　如是相似法　　当知真实相</p>
                      <p>　　作如是说。如来世尊佛等三号。于是百千亿数众生白佛言。世尊。我等实蒙光明得除疑悔。菩萨摩诃萨。能作如是种种假名。说为如来世尊及佛。我今如是知已如是解已。于一切法逮得忍力。如来世尊。作大利益。犹如父母。以佛神力及智慧手。挽出我等。令不迷乱而无所扰。犹如一切不动。世尊。譬如虚空无能动者。如是世尊。于一切法心不动。亦复如是。何以故。一切诸法皆同虚空。如佛觉了无有动相。尔时百千亿大众绕佛三匝。去佛不远却坐一面。说是如来世尊佛名品时。常照净根菩萨。从坐而起。更整衣服。偏袒右肩右膝着地。持种种华散于佛上。各以偈颂。赞叹世尊。</p>
                      <p>　　众生贪着果　　悉令得解脱<br>
　　成就离果想　　故我礼智者<br>
　　能说于诸果　　令知平等想<br>
　　正觉证平等　　归命礼最上<br>
　　众生多贪着　　行处种种果<br>
　　佛以解脱故　　我今礼智者<br>
　　显现于诸法　　安住平等处<br>
　　得觉平等已　　敬礼牟尼尊<br>
　　众生多系缚　　种种诸果报<br>
　　佛悉令解脱　　归命礼最上<br>
　　成就寂灭道　　不住种种果<br>
　　善知假名相　　顶礼世智者</p>
                      <p>　　尔时照明净根菩萨摩诃萨。说是偈已。绕佛三匝。去佛不远。瞻仰尊颜目不暂舍。是时莲华胜藏菩萨摩诃萨。从坐而起。整其衣服。偏袒右肩。右膝着地。以种种华而散佛上。复以偈颂。赞叹于佛。</p>
                      <p>　　众生多取想　　能令悉除灭<br>
　　离畏得欢喜　　敬礼牟尼尊<br>
　　寂灭离诸有　　无畏而说法<br>
　　是名世雄猛　　敬礼牟尼尊<br>
　　知有本空寂　　其体不可得<br>
　　诸有中最妙　　敬礼牟尼尊<br>
　　永离于三有　　灭除诸结使<br>
　　离畏得无畏　　敬礼牟尼尊<br>
　　无畏亦无惧　　施中得最上<br>
　　出过一切施　　敬礼牟尼尊<br>
　　离畏得无畏　　拔除忧毒箭<br>
　　解脱于诸法　　敬礼牟尼尊</p>
                      <p>　　尔时莲华功德藏菩萨。说如是偈赞世尊已。而白佛言。若有众生。于后末世得闻是经。心不惊畏。我当礼敬。尔时离垢意菩萨。于世尊前。复说偈言。</p>
                      <p>　　常应散众华　　智者所修行<br>
　　得闻是经已　　当令得解脱</p>
                      <p>　　尔时离垢意菩萨摩诃萨。于世尊前。复说偈曰。</p>
                      <p>　　佛法甚深广　　显说如是经<br>
　　当有少众生　　信受不疑惑<br>
　　贪着于我见　　于身取身想<br>
　　不信于此经　　是名无智者</p>
                      <p>　　尔时莲华眼菩萨摩诃萨。于世尊前。复说偈言。</p>
                      <p>　　实为诸众生　　开示眼目导<br>
　　如是之经法　　唯善者不疑</p>
                      <p>　　尔时不思议解脱菩萨摩诃萨。于世尊前。复说偈言。</p>
                      <p>　　世号人中尊　　众生不思议<br>
　　说如是等经　　闻则无疑悔</p>
                      <p>　　尔时常忆念菩萨摩诃萨。于世尊前。复说偈言。</p>
                      <p>　　若不忆念者　　数数生死中<br>
　　不着于诸法　　修行则无疑</p>
                      <p>　　尔时宝衣解脱菩萨摩诃萨。于世尊前。复说偈言。</p>
                      <p>　　多衣满一亿　　净洁而细致<br>
　　初摩而缠覆　　修行则无疑</p>
                      <p>　　尔时施食菩萨摩诃萨。于世尊前。复说偈言。</p>
                      <p>　　所设众饮食　　具足诸肴膳<br>
　　日日应常施　　修行无有疑</p>
                      <p>　　尔时悲行菩萨摩诃萨。于世尊前。复说偈言。</p>
                      <p>　　应悲诸众生　　数数而号哭<br>
　　此经甚深妙　　厌恶不修学<br>
　　若从地狱来　　则乐处地狱<br>
　　虽似修功德　　须臾寻生疑<br>
　　亲近恶知识　　不信甚深法<br>
　　愚痴网自蔽　　如是生疑惑<br>
　　诸有破戒者　　恶心见其过<br>
　　闻经不信受　　诽谤于此行<br>
　　懈怠少精进　　不住于菩提<br>
　　无智心下劣　　不解如是行<br>
　　众生多乐着　　我见心自在<br>
　　常处于三界　　无能修行者　。</p>
                      <p>　　愚痴起恶心　　无智染诸欲<br>
　　乐处于愦闹　　作是诽谤行<br>
　　愚痴少智人　　饕餮嗜饮食<br>
　　不修清净法　　故作诽谤行<br>
　　众生多贪着　　偏执取妄想<br>
　　不识于假名　　唯救世能度</p>
                      <p>　　尔时能远离解脱菩萨摩诃萨。于世尊前。而说偈言。</p>
                      <p>　　远离诸众生　　如弃于粪秽<br>
　　虚伪犹泥钱　　解脱着果想<br>
　　譬如坏死尸　　其恶甚可厌<br>
　　若谤如是行　　应疾速远离<br>
　　如贼劫村落　　处于旷崄路<br>
　　闻者悉远避　　愿莫值是恶<br>
　　若见坏烂者　　厌恶如贼害<br>
　　有诽谤此经　　如是恶莫见</p>
                      <p>　　尔时阿难白佛言。世尊。如是菩萨摩诃萨。甚为希有。其意明了。为是自定力耶。为是佛神力乎。佛言。皆是乘佛神力能作是说。亦是此经功德威力。逮得无碍。何以故。如是族姓子。以于六十亿佛所。从于佛口常闻此法不增不减。亦如从我得闻不异。是故亿念过去一切诸禅定力及佛神力。阿难言。如是如是。信如所说。此诸菩萨。现可证知。</p>
<div class="jwbt-box"><div class="jwbt"><a name=j0153-11><a href="0153.htm#MENU-top">不退转法轮经卷第四</div></a></a>
<div class="jwbtbm"><a name=j0153-12><a href="0153.htm#MENU-top">现见品第八</div></div></a></a>
<p>　　尔时阿难白佛言。世尊。若闻是法。次第信解不生疑惑。如是族姓男女。得成就几所福。佛告阿难。若族姓男女。住阿耨多罗三藐三菩提。复以阎浮提满中七宝供养者。是人功德。不如得闻此经次第句义信解不疑其福甚多。置阎浮提满中七宝供养诸佛。假设恒河沙世界满中珍宝供养诸佛。复有善男子善女人。得闻是经次第句义。信解不疑心亦不悔。是人功德复倍于彼。尔时世尊。而说偈言。</p>
                      <p>　　假使三千界　　满中诸珍宝<br>
　　供养于如来　　救度于世间<br>
　　若佛说此经　　有能谛听者<br>
　　智慧得解脱　　其福倍过彼<br>
　　譬如恒河沙　　于此诸世界<br>
　　七宝悉充满　　尽施一切智<br>
　　于佛之所说　　信受是经典<br>
　　是为解脱智　　其福亦倍彼</p>
                      <p>　　尔时阿难白佛言。世尊。若有族姓男女。信解是经受持读诵复为人说。得几所福。佛告阿难。如是族姓男女。住无上道。于百劫中修行布施。供养如来。远离此经。百劫持戒百劫忍辱精进禅定智慧。复于百劫得五神通。修世间智具足戒身。若有远离此经典者。是则不名尊重供养于诸如来。若有善男子善女人。信解是经。受持读诵复为他说。其所得福倍多于上。尔时世尊。而说偈言。</p>
                      <p>　　假使满百劫　　一切诸肴膳<br>
　　供养救世者　　不名尊重供<br>
　　若欲供养者　　当受持是经<br>
　　舍除福报想　　修行法供养<br>
　　如是供养者　　是名真供养<br>
　　以法为供养　　如来法身故<br>
　　假使满百劫　　以衣服供养<br>
　　救世之世尊　　多诸衣服施<br>
　　不名为供养　　有能持经者<br>
　　是名真供养　　最上之第一<br>
　　假使满百劫　　常散诸天华<br>
　　奉上诸世尊　　不名为供养<br>
　　若作第一供　　救世能度者<br>
　　应受持此经　　能除果报相<br>
　　若造七宝塔　　为救世建立<br>
　　一切如须弥　　不名供养佛<br>
　　此为最大供　　众供养中上<br>
　　能持此经者　　不见我身相<br>
　　假使满百劫　　修持于禁戒<br>
　　而不持此经　　不名为最胜<br>
　　听经而持戒　　于戒为最上<br>
　　亦于持经中　　而无持经想<br>
　　不名为犯戒　　亦不为破戒<br>
　　能学此经者　　如我之所说<br>
　　若能学此经　　亦善学菩提<br>
　　虽同学菩提　　而实无所学<br>
　　能如是持戒　　此经所显示<br>
　　于戒得具足　　是名持戒者<br>
　　假设满百劫　　有人修忍辱<br>
　　挝骂不还报　　一切皆能忍<br>
　　乃至截手足　　而不起异想<br>
　　亦不生怨嫌　　一切无所念<br>
　　能行是忍者　　具足满百劫<br>
　　虽修如意忍　　而心不为胜<br>
　　是忍最第一　　亦名为善修<br>
　　若复闻此经　　信解而受持<br>
　　是名最胜忍　　第一无有上<br>
　　若于此经中　　闻已能信解<br>
　　欲求于无碍　　无上佛智者<br>
　　当受持此经　　则能速具得<br>
　　假使满百劫　　精进常不坐<br>
　　经行已过时　　除去于睡眠<br>
　　智者修是经　　应为人演说<br>
　　则得无所畏　　是名胜精进<br>
　　假设满百劫　　而得五神通<br>
　　若不闻此经　　不名胜神通<br>
　　若能持此经　　是名胜神通<br>
　　神通中最上　　知义而不着<br>
　　假设满百劫　　常作明智人<br>
　　成就世间智　　决了于世间<br>
　　若不学此经　　不名为智者<br>
　　若能持此经　　乃名为勇健<br>
　　若能如是知　　是名为智者<br>
　　受持此经典　　闻则能信解<br>
　　显示于此经　　智者所行处<br>
　　若能持此经　　应加勤精进</p>
                      <p>　　尔时阿难。复说偈言。</p>
                      <p>　　行满百由旬　　或至千由旬<br>
　　当诣于智者　　有是经法处<br>
　　常应到彼所　　为听是经故<br>
　　听已而信解　　其心恒随顺<br>
　　假满世界火　　百千亿由旬<br>
　　若有此经处　　智者宜疾听<br>
　　若求圣禅定　　诸禅中最上<br>
　　当说如是经　　为灭诸结使<br>
　　若有欲舍去　　乐着于世间<br>
　　为显示此经　　如佛之所说<br>
　　若欲见诸佛　　阿閦为最上<br>
　　于诸受持中　　此经为第一<br>
　　欲得一切乐　　修诸菩萨行<br>
　　应当说此经　　速到安乐处<br>
　　欲见三佛陀　　安养难思议<br>
　　应为演此经　　如佛之所说</p>
                      <p>　　尔时佛告阿难。善哉善哉。说是经时。族姓男女。若得闻者。心不散乱。读诵此经。远离一切诸亲近处。亦悉灭除一切想识。若欲见佛即便得见。临寿终时。则能面见百千诸佛。何以故。如是族姓子等。为一切诸佛之所护念。说是经已。复能受持读诵信解。亦为他人分别演说。</p>
<div class="jwbt-box"><div class="jwbtbm"><a name=j0153-13><a href="0153.htm#MENU-top">安养国品第九</div></div></a></a>
<p>　　尔时比丘比丘尼。优婆塞优婆夷。四众之中。时有童女。名曰师子。与五百童女俱。白佛言。世尊。若有女人读诵此经。复能为他分别解说。得几所福。佛告师子童女。若有女人住阿耨多罗三藐三菩提。受持读诵如是经典为人能说。当知此等是最后女身。更不复受。何以故。已能受持读诵此经为他说故。而心无乱。一切结使皆得除灭。若有女人应起结使。亦令不起。师子白佛言。世尊。云何是女人相。能生烦恼。佛言。师子。若有女人。见他端正女人及诸璎珞摩尼等宝而自庄严。受于快乐见是事已。便生染着不解观察。譬如画瓶但饰其外。凡愚臭秽亦复如是。不净所熏屎尿充满不知观察。如是等相便生乐着。而起染心。以是因缘常受女身。复告师子言。一切女人多生嫉妒欺诳妄语。心口俱异。或对面语。为乞丐故。往至比丘所而不为法。生嗔恚心及睡调心。但为愦闹。亲近俗事。而于此经作不利益。不肯听受不说不诵。昼夜常起诸烦恼心。远离解脱。有如是等心故。受女身不得远离。是故师子。一切女人皆悉应作如是观察。我当云何断诸结使不令复有。如是女人无利益事。当听是经。受持读诵。亦为他说。何以故。得闻是经分别次第。必能离于一切结使。时师子言。若有女人。读诵此经为他解说。求舍女身当可得不。佛言。师子。若有女人受持读诵此经典者。是最后女身更不复受。除其方便神通变化现受女者。师子。譬如有人然大火聚。而自投之。既投火已。复作是言。莫烧我身。亦使我身莫作异色。师子。于汝意云何。是人虽作此语。得如所言不。师子答言。不也。世尊。何以故。是大火聚性能烧物灭除身色。佛言。师子。此经亦复如是。能烧一切结使行薪。若欲舍女身相。即得离欲。成就佛法。欲见无量无数阿僧祇诸佛得无碍辩。欲发慈心一切众生者。亦当受持读诵书写此经。是时师子及五百童女白佛言。世尊。我从定光佛所。得闻是经受持读诵。我今复为无量众生重说显示。尔时阿难白佛言。世尊。今此师子及五百童女。何故不转女身。佛告阿难。汝今谓是师子及五百童女是实女耶。阿难言。如是世尊。佛答阿难。莫作是语。何以故。如此师子及五百童女。皆示现为女身非真实也。何以故。但为未来众生示现变化。怜愍一切诸女人故。现为女像。厌离女身。何以故。若作男形。则不能入一切处故。阿难。此师子等亦非男非女。何以故。一切诸法皆非男非女。出过一切法。无相可得。是真照明。阿难。是师子等随顺世法故受女身。为化诸女随已修学。尔时有五百比丘尼。从坐而起。头面礼足白佛言。世尊。我等从今以往。当受持读诵书写此经。为他解说。何以故。我等受此女身无所利益。宜速厌离。自从今日若未解者当令得解。若未闻者当令得闻。初中后夜除其睡眠系念思惟。佛言。诸比丘尼。善哉善哉。汝等发大庄严以自庄严。兴大精进。勇猛第一皆悉厌离乐舍女身。为欲利益一切佛法。受持此经。书写读诵。为他演说。汝等皆是最后受于女身。诸比丘尼闻是语已。踊跃欢喜。皆脱上服以供养佛。作是施已。而说偈言。</p>
                      <p>　　我等蒙安慰　　为得男子身<br>
　　如来无二言　　人中最上说</p>
                      <p>　　尔时四部众中。有五百长者夫人。从坐而起整其衣服右膝着地长跪叉手。白佛言。世尊。我等亦从今日受持读诵书写解说。但是女身为他所制不得自在。怀妊十月。云何当得免斯苦耶。何以故。若处深宫为王拘摄。或为父母儿婿禁制。从今已往。当勤精进专行修习。乃至终身受持正法。于是世尊。赞叹五百长者夫人。善哉善哉。如汝所说。汝等从今永舍女身。不复继属承事他人。亦无怀妊十月等苦。离于淫欲及诸胞胎。世世常生净佛国土。尔时阿难白佛言。世尊。如是诸姊。得离女身生何净土。佛言。此诸姊等。当生宝藏莲华光世界。阿难白佛言。世尊。如彼世界。佛号何等。佛言。于彼世界有佛。号一切宝如意王光明如来至真等正觉。今现为彼。为诸众生。种种说法。如是族姓女等。悉生彼国。于彼佛所。得闻此经。尔时长者夫人。闻佛说已。欢喜踊跃。即解璎珞价直百千。以奉散佛。如是供养。供养已即说偈言。</p>
                      <p>　　我等蒙安慰　　舍离于女身<br>
　　如来无二言　　所说皆真实<br>
　　女身为最恶　　当愿速舍离<br>
　　凡愚之所迷　　不知真实相<br>
　　胎生女最恶　　愿更不复受<br>
　　得离女胎已　　菩提为无上</p>
                      <p>　　尔时诸长者夫人。瞻仰如来目不暂舍。释提桓因以天曼陀罗华散于佛上。我等亦当受持此经。佛言。憍尸迦。汝若与阿修罗战时。常使得胜。不令退散。尔时文殊师利法王子。与百千亿众生。皆悉发于善根因缘。文殊师利白佛言。世尊。如来未发菩提心时。我已转此不退法轮。佛言。文殊师利。十方无量亿诸菩萨等。皆发大胜光明犹如日轮。如是大地亦皆六返震动。诸天雨华盈没于膝。尔时阿难白佛言。世尊。以何因缘。大地六返振动。诸天雨华。佛言。是无量百千亿天。闻文殊师利所说。心生欢喜。故雨此华。而作是言。我等皆当受持书写读诵此经。亦愿当得如文殊师利说如是法得闻经已。心生欢喜。大地一切普皆振动。诸天雨华。尔时阿难白佛言。世尊。是经能成诸大功德。是经甚深最为希有。若有众生。得闻是经一经耳者。当知是人不从小功德来。佛言如是。阿难当知。是族姓男女皆已供养过去诸佛。是故今于此会得闻是经心生信解。乃能受持读诵解说。有此经处即是一切天人中塔。利益无量其福不虚。若是经卷所住之处。及能受持乃至书写者。皆应供养如世尊想。闻是经者命终皆得不堕恶道。降伏众魔建立法幢。常然法炬照诸幽冥。能吹法螺到菩提树。击大法鼓开阐法门。雨大法雨。有求法者皆悉满足。显示法界。尽开过去诸佛伏藏。知一切法。除色受想行识想。远离眼耳鼻舌身意想。离一切法想乃至佛想。若闻是经。信解受持读诵之者。是真佛子。皆从法生。阿难。若有善男子等。若欲食法味。坐于道场菩提树下。如我不异。皆当受持诵读此经。为他人说。乃至手持经卷。恭敬供养。阿难白佛言。世尊。于末劫中。当有人能受持读诵。手持此经恭敬供养不。佛言。若今闻经明信解了。于将来世。亦能受持读诵为他解说。手持此经礼拜供养。若有沙门婆罗门天人及阿修罗。今闻此经。于未来世更不闻者。无有是处。何以故。以今闻法因缘力故。若于后世亦得闻法。必能信解。譬如长者多诸男女。其家大富财宝无量。金银琉璃珊瑚虎珀车磲马瑙真珠珂贝。奴婢僮仆象马车乘。有如是等一切财宝。置之于后游行他方。还至本处得此宝不。阿难言得。何以故。此诸财宝本属已故。佛言。阿难。如是法宝。今得闻者。即是己法。后还复闻。我今亦以佛眼。见现在世受持读诵此经典者。后则还得如今无异。若未来世有诸众生。受持此经者皆以佛眼观察。如今所见等无有异。若有诽谤此经典者。我以佛眼明见此人。亦如今日。阿难白佛言。世尊。若人不信不解诽谤是经。当趣何所。佛言。止止阿难。莫作是问。阿难白佛言。世尊。唯愿说之。当使未来众生有不信者闻斯果报。则便恐怖令生信解。佛言。若是诽谤不信果报所受苦痛。与五逆业其罪同等。若以利刀杀害众生。满三千大千世界。于意云何。是人罪报当趣何所。阿难言。是人业报当趣恶道。佛言。阿难。汝今应当作如是知。若恒河沙诸佛入涅槃后。为供养舍利造作塔庙。有人恶心焚烧毁坏。于意云何。是人当得几所罪报。阿难言。如是人等受报甚苦。则不可说亦不可闻。若诽谤此经说其过恶。所得罪报亦复如是不可得闻。何以故。是人毁坏过去未来现在诸佛一切法眼故。佛言。若见有人受持读诵此经典者。而起诽谤轻笑毁訾。教他不信。令使是人。不得读诵如法受持。当知是人其罪甚重复多于彼。阿难言。若满三千大千世界众生。具足十善住菩提道。若有坏如是等人眼者。得几所罪。佛言。是人当于无量阿僧祇劫。所受诸身则常生盲。于地狱中受苦无间。常挑其目。佛言。若有一人于此经中而生诽谤心不信者。我说是人罪亦如彼。阿难言。若有菩萨住于菩提。信解此经受持不疑。当趣何所。佛言。是名随顺供养诸佛等无有异。阿难言。若复有人不信是经而自诽谤。亦教他人令生诽谤。如此人者。当受何身受何等苦。佛言。止止阿难。莫作是问。阿难言。惟愿世尊。时为解说。令此四众。若有疑惑生不信者。闻佛说已。当自悔过得生信心。佛言。若复有人。不信是经向他诽谤。当得十千由旬身。受如是大形获无量苦。阿难言。是人不慎舌故。复有何相。佛言。此人罪报。其舌纵广一千由旬。以五百亿大热铁犁。而耕其舌。复以五百亿大热铁丸。雨其舌上。何以故。不慎恶业诽谤过故。受如是苦。尔时四众闻是语已身毛皆竖。悲泣盈目自投于地。皆共同声唱如是言。世尊。若族姓男女。如是诽谤当获斯罪。是故我今代其忏悔使灭众罪。不受如是大恶果报。今于佛前及余十方无量佛前。我等愚冥不自知过。唯有佛眼实见实证。皆悉忏悔。自今以后不敢重作。犹如婴儿无所识知。不能晓了分别善根。我今至诚深自咎责。惟愿世尊。当垂怜愍受我忏悔。佛言。善哉善哉。是时四众各言。我今诚心自归。所有诸罪悉皆忏悔不敢覆藏。佛言。汝等如是至心忏悔。一切善法无不增长。尔时阿难白佛言。世尊。今此众中有生疑者。恶业罪障亦如是耶。佛时答言。于此众中若生疑者。可即忏悔。所有余罪受报轻微。阿难言。云何受罪轻微。佛言。是人临命终时。诸毛孔中皆悉受苦。喻如泥犁等无有异。何以故。能信如来所说言教。及信无量阿僧祇佛。亦自悔过。阿难。是族姓男女则不舍过去未来现在一切佛眼。若彼欲见无量阿僧祇佛。及见无量金刚叶莲华光明遍照殊胜妙相。尔时释提桓因现长者身。以种种华散诸四众。唱如是言。当以此华供养于佛。乃至供养如是经典。尔时四众即取诸华以散佛上变成华盖。而白佛言。世尊。以何因缘现是瑞相。今于佛前有是莲华。及无量恒河沙一切佛前。亦复皆有如是等华。佛言。为说是经功德威力故现此瑞。如是相者当知皆是神力所持。尔时阿难白佛言。世尊。佛威神力乃至如是护持法耶。佛言。阿难。实我神力护持是法。乃至恒河沙诸佛亦皆护持。尔时阿难白佛言。世尊。此经当何名。斯经云何受持。佛言。是经名为无著果无有种种诸杂恶报。如是受持。信行法行八辈须陀洹斯陀含阿那含阿罗汉辟支佛解是假名无有真实。如是受持。名为舍魔。如是受持。亦名六波罗蜜。如是受持。何以故。阿难。若有如是信解受持读诵书写此经为他人说。当知是善男子善女人。即是具足六波罗蜜。阿难言。云何受持读诵书写此经为他人说。即得具足六波罗蜜。佛言。若善男子善女人等。有能信解此经典者。即具足檀波罗蜜。于此法中心不犯戒。是名具足尸波罗蜜。若读是经心忍不退。是名具足羼提波罗蜜。能于此经心不退没。是名具足毗离耶波罗蜜。信乐此经心不散乱。是名具足禅波罗蜜。谛了此经无分别相。是名具足般若波罗蜜。是故此经。与六波罗蜜相应。亦名一切诸佛所说不退法轮广博严净。阿难言。是经名字不可得闻。何况得见。初中后善具足受持。佛言。如是如是。实如汝说。阿难言。得闻此经。是人生死余几所耶。佛言。若人得闻不退法轮广博严净方等经名。此人生死余则千劫。阿难言。若闻此经名字。信解能受发菩提心。是人功德当住何地。佛言。若有得闻是经名者则受阿耨多罗三藐三菩提记。得不退转地。尔时四众前。皆有莲华座若干种色。复有百千万亿种叶。时诸四众踊跃欢喜。各取此华以奉散佛。而作是言。我等皆当为人广说如是经典。分别显示使不断绝。尔时世尊熙怡微笑。作天伎乐。香风时来其气芬馥。多有诸天于虚空中。亦作无量种种天乐。雨诸天香细末栴檀沉水胶香。阎浮檀金末及诸银末。摩尼宝网罗覆其上。及五种色曼陀罗华。摩诃曼陀罗华。曼殊沙华。摩诃曼殊沙华。迦迦罗华。摩诃迦迦罗华。一切优钵罗华。拘物头华。芬陀利华。及香璎珞涂香末香。一切诸天所有供养。遍满虚空。地上人民。亦整衣服散华供养。复有诸余众生。皆以臂脚宝环手钏。解颈诸璎无量宝冠。以上奉佛。复有诸余众生。以其金银散于佛上。复有诸余众生心皆欢喜。出大音声唱言。善哉善哉。及诸象马出和雅音。虚空诸鸟随类音声以用供养。地狱众生皆得暂乐。畜生众生更相爱念。如父母想。阎罗王界一切众生。亦暂受乐。饿鬼众生。皆悉得除饥渴苦恼。尔时天龙夜叉乾闼婆阿修罗迦楼罗紧那罗摩睺罗伽人非人等。各受快乐。更相慈愍犹如父子。尔时阿难白佛言。世尊。如来今者。以何因缘而微笑耶。尔时佛告阿难。一切四众比丘比丘尼优婆塞优婆夷。天龙夜叉乾闼婆阿修罗迦楼罗紧那罗摩睺罗伽人非人等。若于今世后世闻此经者。皆得不退转于阿耨多罗三藐三菩提。能为他人广说是经无所损灭。亦如我今分别解说等无有异。阿难。闻此经已心生信解。即是佛种。何况受持读诵修行。当知是人去一切种智则为不远。当得一切智自然智。是故此经名不退转法轮之印。能为诸菩萨等作大利益。亦为一切众生。发于无上道心因缘。能发心已。便于此经具足成就阿难。如来以一切智示诸众生。若复有人。虽离佛智。但闻此经。即得自然智及佛智利。亦即受记。是故此经名为不退转法轮广博严净。亦名成就具足善根庄严方便为作利益行大乘者。阿难当知。尔时如来广说是经。无量菩萨皆得成就无生法忍。无量无边阿僧祇等亿数众生。皆悉得住不退转于阿耨多罗三藐三菩提。佛说经已。文殊师利舍利弗阿难等。及诸四众比丘比丘尼优婆塞优婆夷。天龙夜叉乾闼婆阿修罗迦楼罗紧那罗摩睺罗伽人非人等。皆大欢喜顶受奉行。作礼而去。</p>
                      <div class="jw-bottom">
       <li><a href="0152.htm">上一部：乾隆大藏经·大乘五大部外重译经·佛说解节经一卷</A>
      <li><a href="0154.htm">下一部：乾隆大藏经·大乘五大部外重译经·广博严净不退转轮经四卷</a></li></div></div>
<div class="bottom-bt">乾隆大藏经·大乘五大部外重译经·不退转法轮经</div></span></body></html>

