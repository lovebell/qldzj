<!DOCTYPE HTML PUBLIC"-//W3C//DTD HTML 4.0 Transitional//EN">
<html><head><title>第0083-04部～大方广佛华严经六十卷（第三十一卷～第四十卷）</title>
<meta http-equiv="Content-Type" content="text/html; charset=utf-8" />
<meta content="Microsoft FrontPage 4.0" name="GENERATOR">
<meta name="ProgId" content="FrontPage.Editor.Document">
<meta name="viewport" content="width=device-width, initial-scale=1" />
<link href="../class/jw.css" rel="stylesheet" type="text/css">
<SCRIPT type=text/javaScript>
function doZoom(size){
document.getElementById('zoom').style.fontSize=size+'px'}
</SCRIPT>
</head>
<body>
<span id="zoom">

<a name="MENU-top"></a>

<div class="top-bt">
<div class="top-left">大乘华严部·第0083部</div>
<div class="top-center">大方广佛华严经六十卷（第三十一卷～第四十卷）</div>
<div class="top-right">东晋天竺三藏佛驮跋陀罗等译</div></div>
<div class=top-bm>
<div class=bm-bt><div class=bm-jbt>· 经名 · 卷数 · 跋序</li></div><div class=bm-jbt-left><div class=bm-jbtbm>· 品名 · 品数 · 译作者</li></div>
<div class=bm-zt>字体：<A href="javascript:doZoom(18)">大</A> <A href="javascript:doZoom(16)">中</A> <A href="javascript:doZoom(15)">小</A></div></div></div>
<div class=bm-bt><div class=bm-jbt><a href="0083-04.htm#j0083-04-1">大方广佛华严经卷第三十一</a></div><div class=bm-jbt-left>
<div class=bm-jbtbm><a href="0083-04.htm#j0083-04-2">寿命品第二十六</a></div>
<div class=bm-jbtbm><a href="0083-04.htm#j0083-04-3">菩萨住处品第二十七</a></div>
<div class=bm-jbtbm><a href="0083-04.htm#j0083-04-4">佛不思议法品第二十八之一</a></div>
</div></div><div class=bm-bt><div class=bm-jbt><a href="0083-04.htm#j0083-04-5">大方广佛华严经卷第三十二</a></div><div class=bm-jbt-left>
<div class=bm-jbtbm><a href="0083-04.htm#j0083-04-6">佛不思议法品第二十八之二</a></div>
</div></div><div class=bm-bt><div class=bm-jbt><a href="0083-04.htm#j0083-04-7">大方广佛华严经卷第三十三</a></div><div class=bm-jbt-left>
<div class=bm-jbtbm><a href="0083-04.htm#j0083-04-8">如来相海品第二十九</a></div>
<div class=bm-jbtbm><a href="0083-04.htm#j0083-04-9">佛小相光明功德品第三十</a></div>
</div></div><div class=bm-bt><div class=bm-jbt><a href="0083-04.htm#j0083-04-10">大方广佛华严经卷第三十四</a></div><div class=bm-jbt-left>
<div class=bm-jbtbm><a href="0083-04.htm#j0083-04-11">普贤菩萨行品第三十一</a></div>
<div class=bm-jbtbm><a href="0083-04.htm#j0083-04-12">宝王如来性起品第三十二之一</a></div>
</div></div><div class=bm-bt><div class=bm-jbt><a href="0083-04.htm#j0083-04-13">大方广佛华严经卷第三十五</a></div><div class=bm-jbt-left>
<div class=bm-jbtbm><a href="0083-04.htm#j0083-04-14">宝王如来性起品第三十二之二</a></div>
</div></div><div class=bm-bt><div class=bm-jbt><a href="0083-04.htm#j0083-04-15">大方广佛华严经卷第三十六</a></div><div class=bm-jbt-left>
<div class=bm-jbtbm><a href="0083-04.htm#j0083-04-16">宝王如来性起品第三十二之三</a></div>
</div></div><div class=bm-bt><div class=bm-jbt><a href="0083-04.htm#j0083-04-17">大方广佛华严经卷第三十七</a></div><div class=bm-jbt-left>
<div class=bm-jbtbm><a href="0083-04.htm#j0083-04-18">宝王如来性起品第三十二之四</a></div>
<div class=bm-jbtbm><a href="0083-04.htm#j0083-04-19">离世间品第三十三之一</a></div>
</div></div><div class=bm-bt><div class=bm-jbt><a href="0083-04.htm#j0083-04-20">大方广佛华严经卷第三十八</a></div><div class=bm-jbt-left>
<div class=bm-jbtbm><a href="0083-04.htm#j0083-04-21">离世间品第三十三之二</a></div>
</div></div><div class=bm-bt><div class=bm-jbt><a href="0083-04.htm#j0083-04-22">大方广佛华严经卷第三十九</a></div><div class=bm-jbt-left>
<div class=bm-jbtbm><a href="0083-04.htm#j0083-04-23">离世间品第三十三之三</a></div>
</div></div><div class=bm-bt><div class=bm-jbt><a href="0083-04.htm#j0083-04-24">大方广佛华严经卷第四十</a></div><div class=bm-jbt-left>
<div class=bm-jbtbm><a href="0083-04.htm#j0083-04-25">离世间品第三十三之四</a></div></div></div></div>
<div class="jwzw">
<div class="jwbt-box"><div class="jwbt"><a name=j0083-04-1><a href="0083-04.htm#MENU-top">大方广佛华严经卷第三十一</div></a></a>
<div class="jwbtbm"><a name=j0083-04-2><a href="0083-04.htm#MENU-top">寿命品第二十六</div></div></a></a>
<p>　　尔时心王菩萨摩诃萨。告诸菩萨言。佛子。如此娑婆世界释迦牟尼佛刹一劫。于安乐世界阿弥陀佛刹为一日一夜。安乐世界一劫。于圣服幢世界金刚如来佛刹为一日一夜。圣服幢世界一劫。于不退转音声轮世界善乐光明清净开敷佛刹为一日一夜。不退转音声轮世界一劫。于离垢世界法幢佛刹为一日一夜。离垢世界一劫。于善灯世界师子佛刹为一日一夜。善灯世界一劫。于善光明世界卢舍那藏佛刹为一日一夜。善光明世界一劫。于超出世界法光明清净开敷莲华佛刹为一日一夜。超出世界一劫。于庄严慧世界一切光明佛刹为一日一夜。庄严慧世界一劫。于镜光明世界觉月佛刹为一日一夜。佛子。如是次第。乃至百万阿僧祇世界。最后世界一劫。于胜莲华世界贤首佛刹为一日一夜。普贤菩萨等诸大菩萨充满其中。</p>
<div class="jwbt-box"><div class="jwbtbm"><a name=j0083-04-3><a href="0083-04.htm#MENU-top">菩萨住处品第二十七</div></div></a></a>
<p>　　 尔时心王菩萨摩诃萨。复告诸菩萨言。佛子。东方有菩萨住处。名仙人起山。过去诸菩萨常于中住。彼现有菩萨。名金刚胜。于其中止。有三百菩萨眷属。常为说法。<br>　　 南方有菩萨住处。名胜楼阁山。过去诸菩萨常于中住。彼现有菩萨。名法慧。有五百菩萨眷属。常为说法。<br>　　 西方有菩萨住处名金刚光山。过去诸菩萨常于中住。彼现有菩萨。名无畏师子行。有三百菩萨眷属。常为说法。<br>　　 北方有菩萨住处名香聚山。过去诸菩萨常于中住。彼现有菩萨。名香象。有三千菩萨眷属。常为说法。<br>　　 东北方有菩萨住处。名清凉山。过去诸菩萨常于中住。彼现有菩萨。名文殊师利。有一万菩萨眷属。常为说法。<br>　　 东南方有菩萨住处。名枝坚固。过去诸菩萨常于中住。彼现有菩萨。名天冠。有一千菩萨眷属。常为说法。<br>　　 西南方有菩萨住处。名树提光明山。过去诸菩萨常于中住。彼现有菩萨。名贤首。有三千菩萨眷属。常为说法。<br>　　 西北方有菩萨住处。名香风山。过去诸菩萨常于中住。彼现有菩萨。名香光明。有五千菩萨眷属。常为说法。<br>　　 四大海中有菩萨住处。名枳怛。过去诸菩萨常于中住。彼现有菩萨。名昙无竭。有万二千菩萨眷属。常为说法。<br>　　 海中有菩萨住处。名功德庄严窟。过去诸菩萨常于中住。毗舍离城南有菩萨住处。名善住。过去诸菩萨常于中住。巴连弗邑有菩萨住处。名金灯僧伽蓝。过去诸菩萨常于中住。摩偷罗国有菩萨住处。名长养功德。过去诸菩萨常于中住。拘陈那耶国有菩萨住处。名法座。过去诸菩萨常于中住。清净彼岸国有菩萨住处。名牟真邻陀功德。过去诸菩萨常于中住。风地内有菩萨住处。名无碍龙王所造。过去诸菩萨常于中住。甘菩国有菩萨住处。名最上慈。过去诸菩萨常于中住。真旦国土有菩萨住处。名那罗延山过去诸菩萨常于中住。边夷国土有菩萨住处。名牛头山。过去诸菩萨常于中住。罽宾国土有菩萨住处。名郁提尸山过去诸菩萨常于中住。难提拔檀那城有菩萨住处。名梯罗浮呵。过去诸菩萨常于中住。庵浮梨摩国有菩萨住处。名正治邪曲。过去诸菩萨常于中住。乾陀罗国有菩萨住处。名寂静窟。过去诸菩萨常于中住。</p>
<div class="jwbt-box"><div class="jwbtbm"><a name=j0083-04-4><a href="0083-04.htm#MENU-top">佛不思议法品第二十八之一</div></div></a></a>
<p>　　 尔时诸菩萨大会中。有诸菩萨。作如是念。诸佛刹土不可思议。诸佛净愿不可思议。诸佛种性不可思议。诸佛出世不可思议。诸佛法身不可思议。诸佛音声不可思议。诸佛智慧不可思议。诸佛神力自在不可思议。诸佛无碍住不可思议。诸佛解脱不可思议。<br>　　 尔时世尊。知诸菩萨心之所念。即与青莲华菩萨。佛神力。佛智。佛辩。佛功德。佛无畏。充满其身。究竟一切诸佛法界。与佛神力境界。无障碍行。分别一切如来种性。与不可数诸佛方便。尔时青莲华菩萨摩诃萨。即入甚深无碍法界一切无碍法门。修菩萨行。成就普贤菩萨所愿。随顺一切佛。以大庄严而自庄严。大悲普观一切众生欲令清净。于一念中出生如来无量大智。成就如来无尽智门。成就一切诸陀罗尼诸辩光明普照一切。<br>　　 尔时青莲华菩萨。承佛神力。告莲华藏菩萨言。佛子。诸佛有无量无数清净妙住。诸佛安住无量自在。诸佛于一切事未曾失时。一切诸佛。悉皆平等转净法轮。诸佛四辩说无穷尽。一切佛法不可思议。一切诸佛。清净音声无所不至。一切诸佛。悉能分别无量法界。一切诸佛。光明普照。一切诸佛。所说皆入甚深法界。佛子。一切诸佛。有十种法界无量无边。何等为十。一切诸佛。色身清净无量无边。超出世间。一切诸佛。无碍眼无量无边。清净平等觉一切法。一切诸佛。无碍耳无量无边。分别一切众生音声。一切诸佛。鼻入无量无边。清净究竟一切佛自在到于彼岸。一切诸佛。广长舌相无量无边。出妙音声普闻法界。一切诸佛。身业无量无边。随应众生现如来身。一切诸佛。意业无量无边。三世无碍法身清净不可破坏。一切诸佛。无碍解脱法门无量无边。示现无尽神力自在。一切诸佛。于一切世界庄严佛刹无量无边。以应众生。一切诸佛。无量无边诸菩萨行及诸胜愿。自在神力皆悉满足。悉能觉悟诸佛正法。佛子。是为一切诸佛十种法界无量无边。<br>　　 佛子。一切诸佛。于念念中。悉能出生十无尽智。何等为十。于一念中。悉现一切世界从兜率天命终。于一念中。悉现一切世界菩萨出生。于一念中。悉现一切世界菩萨出家。于一念中。悉现一切世界往诣道场菩提树下成等正觉。于一念中。示现一切世界转净法轮。于一念中。悉现一切世界随应化导一切众生悉令解脱。于一念中。悉于一切世界现庄严身随应众生。于一念中。悉现一切世界种种庄严无数庄严如来自在一切智藏。于一念中。悉现一切世界清净众生。于一念中。遍一切世界。悉现三世一切诸佛。于一念中。为种种诸根精进欲性故。显现三世诸佛种性。成等正觉。开导众生。佛子。是为一切诸佛于念念中生十种智。<br>　　 佛子。一切诸佛。有十种未曾失时。何等为十。一切诸佛。成等正觉未曾失时。一切诸佛。善根业报未曾失时。一切诸佛。授菩萨记未曾失时。一切诸佛。随应众生示现神力未曾失时。一切诸佛。现如来身未曾失时。一切诸佛。悉行于舍未曾失时。一切诸佛。入城聚落未曾失时。一切诸佛。摄取欢喜众生未曾失时。一切诸佛。于难化众生而放舍之。为调伏故未曾失时。一切诸佛。示现不可思议自在神力未曾失时。佛子。是为一切诸佛十种未曾失时。<br>　　 佛子。一切诸佛。有十种不可譬喻不可思议境界。何等为十。一跏趺坐遍满十方一切世界。一发言音。悉能演说一切佛法。放一光明。悉能普照一切世界。一身悉能现一切身。不离本处。悉遍示现一切世间。决定一法。悉于诸法无所挂碍。于一念中。悉能充满无余世界。于一念中。悉能示现诸佛功德。于一念中。悉能示现一切三世佛。教化一切众生。而不舍离诸佛寂灭无二三昧。佛子。是为一切诸佛十种不可譬喻不可思议境界。<br>　　 佛子。一切诸佛。有十种出生住持智慧。何等为十。一切诸法无所趣向。而能出生清净愿智。一切诸法无身。而能出生法身智慧。一切诸法悉无有二。而生正觉悟一切法。一切诸法悉无有我无有众生。而能出生化众生智。一切诸法悉无有相。而能出生种种相智。一切世界悉无成败。而能出生世成败智。一切诸法无有造者。而能出生业报智慧。一切诸法无可言说。而能出生说法界智。一切诸法无有垢净。而能出生垢净智慧。一切诸法无有生灭。而能出生缘起智慧。佛子。是为一切诸佛十种出生住持智慧。<br>　　 佛子。一切诸佛。有十种无量内法。何等为十。一切诸佛。内身清净随顺三世。一切诸佛。悉有三轮内法教化众生。一切诸佛。悉有内深智慧陀罗尼。分别一切佛法。一切诸佛。皆悉内有四辩法轮。于四众中转净法轮。一切诸佛。皆悉内有大慈大悲。悉能不舍一切众生。一切诸佛。内常寂定。善观众生未曾失时。一切诸佛。皆悉内有巧妙善根。调伏众生。一切诸佛。皆悉内有一切法界。住无碍住。一切诸佛。内一念中。悉能示现三世诸佛出兴于世。一切诸佛。内有分别一切三世。阿僧祇劫即是一日。佛子。是为一切诸佛十种无量内法。<br>　　 佛子。一切诸佛。有十种甚深大法。何等为十。一切诸佛。悉能坏散一切诸魔。一切诸佛。悉能降伏一切外道。一切诸佛。悉能应化一切众生。令其欢喜。一切诸佛。悉能往诣一切世界。教化众生。一切诸佛。悉分别知甚深法界。一切诸佛。以种种身遍诸世界。而无异身。一切诸佛。一一音声。具四种辩未曾断绝。一切诸佛。众生见者。皆令欢喜利益不虚。一切诸佛。一一毛孔次第出生一切世界微尘等佛。未曾断绝。一切诸佛。于一一微尘中。示现一切世界微尘等佛刹种种庄严。常转法轮教化众生未曾断绝。而微尘不大。世界不小。决定了知安住法界。一切诸佛。于一切法。觉悟痴闇。具足十力。广为一切众生说如实法。除灭痴翳。佛子。是为一切诸佛十种甚深大法。<br>　　 佛子。一切诸佛。有十种功德。离恶清净。何等为十。一切诸佛。本来修习一切功德离恶清净。一切诸佛。悉于三世如来家生。离恶清净。一切诸佛。于未来际心无所著。离恶清净。一切诸佛。不著一切三世诸法。离恶清净。一切诸佛。离种种虚妄。以一庄严而自庄严。离恶清净。一切诸佛。功德无尽安住法界等。离恶清净。一切诸佛。色身净妙无量无边。普现十方一切世界。教化众生未曾失时。离恶清净。一切诸佛。住四无畏离诸恐怖。于一切天人众中大师子吼。广说诸法令众欢喜。离恶清净。不可说不可说劫中灭度诸佛。若有众生。闻其名者。得大果报如佛现在。离恶清净。一切诸佛远在不可说不可说世界中住。若有众生。一心正念彼诸如来。即现在前。离恶清净。佛子。是为一切诸佛十种功德离恶清净。<br>　　 佛子。一切诸佛。有十种究竟清净。何等为十。一切诸佛。诸愿究竟清净。一切诸佛。梵行禁戒究竟清净。一切诸佛。悉得舍离优婆提究竟清净。一切诸佛。佛刹究竟清净。一切诸佛。眷属究竟清净。一切诸佛。种性究竟清净。一切诸佛。色身相好究竟清净。一切诸佛。法身究竟清净。一切诸佛。无碍一切。智身究竟清净。一切诸佛。解脱所作已作永度彼岸究竟清净。佛子。是为一切诸佛十种究竟清净。<br>　　 佛子。一切诸佛。于一切世界一切时。有十种佛事。何等为十。一切诸佛。若有众生。正忆念者即现在前。一切诸佛。常为众生说摩诃衍。一切诸佛。常能长养一切众生无量善根。一切诸佛。若有众生。始离生死入正法位。悉分别知。一切诸佛。不舍众生教化时会。一切诸佛。常游一切世界。无有障碍。一切诸佛。大悲常不舍离一切众生。一切诸佛。所变化身常不断绝。一切诸佛。自在神力未曾断绝。一切诸佛。普常安住清净法界。悉为众生而广演说。佛子。是为一切诸佛于一切世界一切时有十种佛事。<br>　　 佛子。一切诸佛。有十种无尽方便智慧大海。何等为十。一切诸佛。法身无尽智慧大海。一切诸佛。功德无尽智慧大海。一切诸佛。佛眼境界无尽智慧大海。一切诸佛。不可思议善根无尽智慧大海。一切诸佛。行一切法无尽智慧大海。一切诸佛。雨甘露法无尽智慧大海。一切诸佛。赞叹诸佛功德无尽智慧大海。一切诸佛。本愿诸行无尽智慧大海。一切诸佛。尽未来际。为一切众生常作佛事。未曾休息无有穷尽智慧大海。一切诸佛。知众生心心所行无尽智慧大海。一切诸佛。出生一切智功德无尽智慧大海。佛子。是为一切诸佛十种无尽方便智慧大海。<br>　　 佛子。一切诸佛。有十种常法。何等为十。一切诸佛。常行一切诸波罗蜜。一切诸佛。于一切法常离愚痴。一切诸佛。常具大悲。一切诸佛。常具无量十力。一切诸佛。常转无上法轮。一切诸佛。常度一切众生。一切诸佛。常为众生成等正觉。一切诸佛。常应化度一切众生。一切诸佛。常行正念不二之法。一切诸佛。常化众生已示现涅槃。诸佛境界无有边际。佛子。是为一切诸佛十种常法。<br>　　 佛子。一切诸佛。有十种无量说佛法门。何等为十。一切诸佛。悉说无量众生界门。一切诸佛。悉说无量众生种种行门。一切诸佛。悉说众生无量诸业报门。一切诸佛。悉说无量方便度众生门。一切诸佛。悉有无量净众生行门。一切诸佛。悉有无量教化一切菩萨安立菩萨行门。一切诸佛。悉说无量菩萨胜妙愿门。一切诸佛。悉说无量世界诸成败门。一切诸佛。悉说无量清净佛刹一切菩萨正希望门。一切诸佛。悉说无量一切世界去来现在诸佛。无量劫中次第出世。善分别此佛智慧门。佛子。是为一切诸佛十种无量说佛法门。<br>　　 佛子。一切诸佛。有十种法。常为众生而作佛事。何等为十。一切诸佛色身。常为众生而作佛事。一切诸佛音声。常为众生而作佛事。一切诸佛受施。常为众生而作佛事。一切诸佛不受施。常为众生而作佛事。一切诸佛。常以地水火风而作佛事。一切诸佛。神力住持境界。常为众生而作佛事。一切诸佛。常以名号。为诸众生而作佛事。一切诸佛。常以佛刹境界。普为众生而作佛事。一切诸佛常以清净佛刹。为诸众生而作佛事。一切诸佛。常以默然。为诸众生而作佛事。佛子。是为一切诸佛十种法常为众生而作佛事。<br>　　 佛子。一切诸佛。有十种坚固士法。何等为十。一切诸佛。诸愿坚固不可沮坏。如说修行言行相应。一切诸佛。尽未来际劫修菩萨行。功德庄严。未曾恐怖。一切诸佛。为化一众生故。悉诣不可说不可说世界。而于一切世界。教化众生无有留难。一切诸佛。于信不信众生。大悲等观而无有异。一切诸佛。从初发心乃至正觉。于其中间。未曾退失菩提之心。一切诸佛。修诸功德。皆悉回向一切种智。不求世行。一切诸佛。于诸佛所。随顺修学身口意业。永离声闻缘觉之心。一向专求无上菩提。所修功德。皆悉回向一切种智。求无上道成等正觉。一切诸佛。平等普照无量无边诸佛正法净菩萨心。究竟具足一切种智。一切诸佛。悉能舍离一切世乐。不乐世间所可愿乐。不著世间。令一切众生悉灭诸苦。逮得寂灭平等快乐。一切诸佛。为一切众生故。受无量苦。皆欲建立诸佛种性。悉令众生乐求菩提。超出生死得十力地。佛子。是为一切诸佛。有十种坚固士法。<br>　　 佛子。一切诸佛。有十种佛无障碍住。何等为十。一切诸佛悉能遍游一切世界。无障碍住。一切诸佛。悉能安住一切世界。无障碍住。一切诸佛。于一切世界行住坐卧。无障碍住。一切诸佛。于一切世界说法。无障碍住。一切诸佛。于一切世界皆悉安住兜率陀天。无障碍住。一切诸佛。于三世法界。无障碍住。一切诸佛。眷属充满一切法界。而为说法。无障碍住。一切诸佛。于一念中。悉知一切众生心心所行。以三轮教化而调伏之。无障碍住。一切诸佛。能以一身悉住一切诸佛不可思议法门。无障碍住。一切诸佛悉分别知一切众生。无障碍住。一切诸佛。悉能分别一切如来。无障碍住。佛子。是为一切诸佛十种无障碍住。<br>　　 佛子。一切诸佛。有十种最胜无上庄严。何等为十。一切诸佛。悉有色身相好最胜无上庄严。是为一切诸佛最胜无上色身庄严。一切诸佛。悉有八种微妙音声。一一音声。悉有五百妙音眷属。不可称数百千音声以为庄严。无量无边妙音声教。皆悉清净。普能演说一切诸佛正法义味。悉离恐怖。安住无畏大师子吼。悉令一切法界一切众生闻其音声。随其本行种种善根。皆令开解。是为一切诸佛最胜无上口业庄严。一切诸佛。悉有十力庄严意业。开敷诸佛大三昧华。十八不共庄严境界无所挂碍。住法界地。悉得诸佛法之源底。无余法界皆悉庄严于一念中。悉分别知三世一切法界一切众生心心所行。而无有余。是为一切诸佛最胜无上意业庄严。一切诸佛。悉有最胜无上光明庄严。皆悉普放大光明藏。一一光明。悉有无数妙光明网。以为眷属。普照一切诸佛世界。除灭一切世间闇冥。现佛出世。作不退转最胜佛事。出生无量清净法身。是为一切诸佛最胜无上光明庄严。一切诸佛。若微笑时。悉于口中。放不可数阿僧祇亿那由他光。各有种种无量不可思议色。普照十方一切世界。悉授无量无数阿僧祇众生。阿耨多罗三藐三菩提记。是为一切诸佛最胜无上普照一切离痴示现庄严。一切诸佛。悉有无量法身离痴。清净法界无量无边。远离世间。不染世间。不著世间。解世真实。行出世法。断语言道。摄无言际。离阴界入。是为一切诸佛最胜无上法身庄严。一切诸佛。悉有无量常妙光明。普照十方一切世界。不可说不可说诸杂妙色。而庄严之。普照世间无所障碍。出生一切光明之藏。是为一切诸佛最胜无上常光庄严。一切诸佛。悉有无量妙色。悦乐妙色。清净妙色。随应一切众生妙色。映蔽三界光明妙色。究竟彼岸无上妙色。是为一切诸佛最胜无上无量妙色庄严。一切诸佛。自然清净三世佛宝圣家中生。离一切恶。修行一切清净胜法。出生一切智。如来种性清净无碍。是为一切诸佛最胜无上清净种性庄严。一切诸佛大慈诸力庄严其身。自然清净。远离一切不善觉观。身行永息观者无厌。心净解脱大悲具足。一切众生第一福田。无上受者。哀愍众生。普令安立一切种智。出生无量功德宝藏。一切众生。长养善根智慧功德之藏。是为一切诸佛最胜无上大慈大悲究竟功德宝藏清净庄严。佛子。是为一切诸佛最胜无上十种庄严。<br>　　 佛子。一切诸佛。有十种自在正法。何等为十。一切诸佛。于一切法随意自在。句身味身辩无穷尽。说一切法而无障碍。是为一切诸佛自在正法。一切诸佛。随应众生化不失时。随其所愿而为说法未曾失时。是为一切诸佛自在正法。一切诸佛。悉能六种震动十方世界。未曾恼乱于一众生。虚空等世界无量阿僧祇种种庄严。或举或下。或合或散。于一一世界。一一处所众生。亦不恼乱众生之心。亦不令其生疑惑想。是为一切诸佛自在正法。一切诸佛。能以智慧。受持一切世界种种庄严。于一念中。示现一切世界种种庄严。不可数不可数阿僧祇劫。叹庄严具而无穷尽。永离一切世界染污。庄严世间一切佛刹。是为一切诸佛自在正法。一切诸佛。若见一众生应受化者。于不可数不可数阿僧祇劫。结跏趺坐身不疲厌。专念彼人未曾废忘而不失时。为一众生。住持寿命。尽未来际劫。结跏趺坐身无疲厌。念彼众生未曾废忘。如一众生。一切众生亦复如是。是为一切诸佛自在正法。一切诸佛。悉遍往诣一切世界诸如来所。而无障碍。一一方面。各有法界等世界海。一一方无量世界网法界等一切世界海。于一念中悉能周遍。转妙法轮而无障碍。是为一切诸佛自在正法。一切诸佛。调伏教化一切众生故。于念念中。成等正觉。非不先觉诸佛正法。亦不住学地。而成正觉。于诸佛法得无挂碍。不舍自在神力。无量智慧境界。教化众生。是为一切诸佛自在正法。一切诸佛。能以眼入作耳入佛事。能以耳入作鼻入佛事。能以鼻入作舌入佛事。能以舌入作身入佛事。能以身入作意入佛事。能以意入。于一切世界。种种境界。世间境界。出世间境界。于一一境界能作佛事。是为一切诸佛自在正法。一切诸佛。于一毛孔。悉能安置一切众生。一一众生。其身悉与不可说不可说诸佛刹等。于彼众生而不迫迮。一一众生。悉寿无量阿僧祇劫。普能游行无量世界。于诸世界。见佛兴世转净法轮。宣畅演说无数法门。广说过去不可数法。未来现在不可数法。一切众生。行四威仪而不迫迮。是为一切诸佛自在正法。一切诸佛。于一念中。现莲华宝藏师子之座。如来净身与法界等。处彼宝座成等正觉。示现如来自在神力。如一念中。示现一如来成等正觉。于一念中。示现一切世界微尘数如来成等正觉。亦复如是。如一念中。于一切念中。亦复如是。如莲华宝藏师子之座示成正觉。如是一切不可说不可说法界等清净佛刹。不可思议种种庄严世界。种种境界。不可说佛刹。或有同相或有异相。不可说阿僧祇劫。说不能尽。无量诸佛。种种念。种种时。不可思议。于一念中。一切诸佛。以少方便。示现一切众生。亦复如是。佛子。是为一切诸佛自在正法。<br>　　 佛子。一切诸佛。具足十种不思议法已。成等正觉。何等为十。一切诸佛。一一妙相。百福悉具。成等正觉。一切诸佛。具足一切佛法。成等正觉。一切诸佛。具诸善根。成等正觉。一切诸佛。具足修习诸功德行。成等正觉。一切诸佛。善知众生诸根熟已。成等正觉。一切诸佛。具足成就无坏胜法。成等正觉。一切诸佛。具足严净佛刹。成等正觉。一切诸佛。具足一切种智。成等正觉。一切诸佛。色身相好满足见者不虚。成等正觉。一切诸佛。悉具诸佛平等正法。成等正觉。一切诸佛。悉具一切诸佛事已。然后入于无余涅槃。佛子。是为一切诸佛满足十种不思议法成等正觉。<br>　　 佛子。一切诸佛。有十种巧妙方便。何等为十。一切诸佛。悉知诸法无有究竟。而究竟说诸佛善根。是为一切诸佛巧妙方便。一切诸佛了一切法悉无所见各不相知。无缚无脱无取无集。无具足无自在无究竟。而一切佛于彼法中。实知无异离众垢污。于一切法悉得自在。于无取法中不坏实际。善究竟学大自在地。见一切法界。觉悟一切智。是为一切诸佛巧妙方便。一切诸佛。离诸相际。不住一切相。而分别知一切诸相。亦不乱自性。一切诸性无有自性。而能示现阿僧祇清净色身。种种严净佛刹妙相。佛一切知。具足智身。明净智灯除灭痴闇。普能示现一切众生。是为一切诸佛巧妙方便。一切诸佛。知众生际非过去非未来非现在。法界亦非去来现在。如如实性舍离虚妄。而能演说三世诸佛见一切佛平等境界。是为一切诸佛巧妙方便。一切诸佛。身口意业无所造作。究竟无住。离诸数法。到于彼岸。而出生无量功德宝藏。分别演说世间出世间法。具足成就无碍智慧。示现无量自在神力。度脱一切法界等众生。是为一切诸佛巧妙方便。一切诸佛。悉知一切法无知无见。非一非异。非相非无相。非庄严非不庄严。一切诸法皆无自性不生不灭。而于所有无所有法中。亦不坏世间法相。一切知人见人示现胜妙智慧。自在广说一切诸法。而于如如亦不永灭。是为一切诸佛巧妙方便。一切诸佛。能于一时。皆悉分别知一切时。不舍离生平等正法。一切时中皆所不摄。非昼非夜。非半月非一月。非一岁。非百岁。非劫成非劫败。非时不离时。而于无量时转净法轮。或须臾时。或于昼初中后时。或于夜初中后时。或于七日一月一岁百岁。乃至不可思议阿僧祇劫时。乃至尽未来际劫。一切时中转净法轮。未曾暂息。是为一切诸佛巧妙方便。一切诸佛。知一切法界非时不离时。一切诸佛。具足成就无量无畏。具足成就不可数辩。不可量辩。不可尽辩。不可坏辩。无边辩。不共辩。无穷尽辩。真实辩。方便分别演说一切句身味身辩。一切法辩。随性随根随行。广说诸法。不可说不可说亿那由他修多罗。彼诸一一修多罗。初中后善究竟善说。是为一切诸佛巧妙方便。一切诸佛正觉法界。无名无性。无三世名无众生名。无法名无非法名。无功德名无非功德名。无菩萨名。无佛名。无数名无非数名。无生名无灭名。非有名非无名。非一名非种种名。一切诸法自性无言。无方无处舍离音声。言语道断究竟彼岸。离虚妄境界。修无形法。除灭一切觉观虚妄。不著一切世间语言。而能出生一切诸法句身味身。是为一切诸佛巧妙方便。一切诸佛。知一切法不生。无有受者。知色不生受想行识不生。一切诸法皆悉寂灭。无入界。法界无所有。而亦不坏一切法相。一切诸法无有起者。悉如虚空。一切法寂灭。无有业报。无所学。无成就。无数无非数。非有非无。非生非灭。非垢非净。无来无去。亦无有住。无众生非无众生。亦无教化。无命非无命。无因缘非无因缘。无缘起非无缘起。而善分别正定邪定不定众生。成就十力四无所畏一切种智。于大众中大师子吼如来境界。是为一切诸佛巧妙方便。佛子。是为一切诸佛十种巧妙方便。</p>
<div class="jwbt-box"><div class="jwbt"><a name=j0083-04-5><a href="0083-04.htm#MENU-top">大方广佛华严经卷第三十二</div></a></a>
<div class="jwbtbm"><a name=j0083-04-6><a href="0083-04.htm#MENU-top">佛不思议法品第二十八之二</div></div></a></a>
<p>　　 佛子。一切诸佛。有十种佛事无量无边不可思议。一切天人不能称量。三世一切声闻缘觉所不能说。除佛神力。何等为十。一切诸佛。于无量无边虚空法界等一切世界兜率天上。修菩萨行而作佛事。无量妙色。无量功德。无量光明。无量音声。无量清净音声。无量三昧。无量智慧境界。摄取天人魔梵沙门婆罗门阿修罗等一切世间。大慈境界无碍。大悲安乐摄取众生。或令生天。或令长养诸功德力。或令诸根清净。或调伏其心摄取众生。或以清净诸乘摄取众生。或以满足大乘摄取众生。或离生死摄取众生。是为一切诸佛第一佛事。<br>　　 一切诸佛。从兜率天降神母胎。修菩萨行。观诸有生如幻如化如电如梦如虚空如焰。离一切诤。修真实智。离欲清净。具足大庄严藏。于最后生而作佛事。安处妙宝庄严楼阁而作佛事。或以神力而作佛事。或以正念而作佛事。或以示现大自在藏而作佛事。或以圆满慧日而作佛事。或以具足如来广大境界而作佛事。或以化满无量无边世界诸佛而作佛事。或入无量无边诸大三昧而作佛事。或复从彼诸三昧起而作佛事。或从初发心而作佛事。乃至无余涅槃而作佛事。此第二地究竟示现一切世间。或初生时。一切世间而作佛事。或童子时。一切世间而作佛事。或菩萨时。一切世间而作佛事。或出家时。或成佛时。或转法轮时。一切世间而作佛事。种种方便。于一切无余世界而作佛事。一切方便而作佛事。一切佛刹而作佛事。一切业报而作佛事。或作一切无余众生而作佛事。于一切生死中变化正念法门而作佛事。佛子。是为一切诸佛第二佛事。<br>　　 一切诸佛。为菩萨时。于王宫中。成就一切清净胜业。善能分别知一切生。随顺众生现处王宫。欲令一切善根具足。而不着一切色。离一切声。观一切有皆悉寂灭。甚深智慧。入一切境界。持一切戒。清净满足。大悲观察内诸眷属。大慈观察众生空寂。大喜观察世无可乐。大舍观察心得自在。随意能转。究竟一切智。诸妙功德。出生法身。与法界等。清净满足而无染著。令一切眷属皆悉清净。广能为彼如应说法令厌世间。能说一切世间音声。随彼所行示现果报。出生无量种种方便。随其所应调伏教化。善根未熟悉令成熟。已成熟者令得解脱。示现无量不退佛事。广说种种法门。令无量众生心得清净。兴大悲重云。普雨无量甘露法雨。大慈平等。三转示现教化众生。虽处王宫。而普示现一切佛事。于一切世界示现佛事。出生无碍诸佛神通。具足三种巧方便业。身口二业究竟清净。意业甚深究竟无碍。得巧方便饶益众生。佛子。是为一切诸佛第三佛事。<br>　　 佛子。一切诸佛世间珍玩种种宝物。悉能眩惑动转人心。菩萨悉弃。舍家出家。示现世间。欲令众生不著世间。解知磨灭皆悉非常。舍离贪爱行清净法。饶益众生得出家利。示现世间舍离俗服。修无诤法满足本愿。无量功德皆悉圆满。智慧具足除世愚痴。示现众生无上福田。若有众生。于佛福田种善根者。赞叹其人。悉已具足一切功德。甚深智慧。了真实义。悉令众生得清净乐。永离诸恶。清净法门。广为众生说正法门。超出生死。为欲建立一切智幢故。舍家出家。佛子。是为一切诸佛第四佛事。<br>　　 一切诸佛。修无量行。一向专求萨婆若。坐于道场菩提树下。成等正觉。达一切法。坏散众魔。不可破坏法身之藏。悉能充满一切法界。离一切相究竟无尽。具足成就无量法门。于一切智境界自在。随顺其义。积集成满一切种智功德庄严一切宝座。遍一切刹。诸大菩萨悉处其座。成就菩萨无上众行。具足菩萨殊胜大愿。一切菩萨常所敬念。为诸菩萨转深法轮。无量佛境界。摄取诸菩萨。修习庄严诸菩萨行。令菩萨众皆悉清净一切世间诸佛境界。令一切众生修习善根。不可破坏一切善根。出真实地。安住无量菩萨行地。具足一切胜妙功德。悉分别知一切世界。一切众生。一切佛刹。一切诸法。一切菩萨。一切成熟。一切三世。一切教化。一切佛自在觉。一切众生性。而作佛事。佛子。是为一切诸佛第五佛事。<br>　　 一切诸佛。转妙法轮。不退转故。无量法轮。一切世间知故一切觉法轮。无畏大师子吼故。知一切法藏法轮。开示显现明净法门。灭痴闇故。无著法轮。智慧等虚空故。无碍法轮。观一切法非有无故。一切世间灯法轮净一切众生法眼故。示现一切智法轮。充满三世一切世间故。一切诸佛同一法轮。一切佛法不相违故。如是等无量阿僧祇法轮。随所应转。施作佛事不可思议。佛子。是为一切诸佛第六佛事。<br>　　 一切诸佛。若入聚落城邑大王都城。能为众生施作佛事。或入人王都城。或入天王龙王夜叉乾闼婆阿修罗迦楼罗紧那罗摩睺罗伽罗刹毗舍遮王。入如是等一切诸王都城时。能为众生而作佛事。所谓入城门时。一切大地六种震动。光明普照。盲者得视。聋者得听。狂者得正。裸者得衣。苦者得乐。一切乐器不鼓自鸣。诸庄严具。自然演出微妙音声。如是等物亦自然出微妙音声。一切诸佛色身清净见者无厌。普为众生而作佛事。一切诸佛相好庄严。普为众生而作佛事。一切诸佛视瞻安庠。未曾卒疾观察诸方。不失威仪。于一切境界诸根寂定。摄心不乱直趣涅槃。普为众生而作佛事。一切诸佛行四威仪。普为众生而作佛事。一切诸佛。或以说法。或以默然。普为众生而作佛事。一切诸佛。或以神足说法教戒。普为众生而作佛事。一切诸佛。为一切世界海中种种众生海。修大善根念佛三昧。行菩萨行。观察诸佛无有厌足。或说佛兴难可值遇。见如来已。出生无量一切善法。修习功德。行诸佛行。佛出世间。令众生净赞叹诸佛无量功德。长养未来诸佛种性。修一切善根。令诸佛欢喜。解知如来无量妙色。随所应化普能现前。令不可思议众生。于诸佛刹得见如来。一切诸佛。以如是等无量善根。普为众生而作佛事。彼诸众生。或有见佛欢喜。或有礼拜。或有合掌。或有赞叹。或有请佛。或有受施。或见佛微笑。或有念佛。或见佛悦乐。普为众生而作佛事。一切诸佛。能以无量种种色身。示现众生而作佛事。一切诸佛以妙音声。普为众生而作佛事。一切诸佛。以如是等无量无数不思议事。普为众生而作佛事。于一切世界中。一一众生悉教化之。令不退转。大悲充满不舍本愿。具足成就一切智力。随所应化悉令调伏。佛子。是为一切诸佛第七佛事。<br>　　 一切诸佛。或住阿练若处。或寂静处。或离欲处而作佛事。或住佛住而作佛事。或住大三昧而作佛事。或住独处而作佛事。或不现身而作佛事。或住深智而作佛事。或住不可称量诸佛境界而作佛事。或随所应而作佛事。或以天身境界。而作佛事。或以龙迦楼罗紧那罗摩睺罗伽罗刹人非人等一切境界而作佛事。或以声闻缘觉菩萨境界。而作佛事。或以说法而作佛事。或以默然而作佛事。或说世间有一佛而作佛事。或说世有一切诸佛而作佛事。或说一切菩萨无量愿无量行为一而作佛事。或说一行一愿为无量而作佛事。或说世间境界为如来境界。或说如来境界为世间境界。或说非境界为如来境界而作佛事。或住一日或住一夜。或住半月一月一岁。乃至住无量无数阿僧祇劫而作佛事。佛子。是为一切诸佛第八佛事。<br>　　 一切诸佛。即是无尽功德之藏。能令众生发深信心。具足清净。随其所应悉能化度。诸根具足。调伏众生悉令欢喜。化一切众生以真实道。觉悟一切诸菩萨众。未发菩提心者皆令发心。已发心者令具智慧。悟不由他。或现涅槃而作佛事。或现世间无常而作佛事。或赞叹法身清净而作佛事。或说所作已办而作佛事。或说坏一切有而作佛事。或说三有根本永尽而作佛事。或教众生厌离世间随顺佛心。或为众生说寿命短促。或为众生说一切世间无可乐者。或为众生说值未来一切诸佛。或为众生说诸如来转妙法轮。或发众生佛境界心。或说随时清净命佛得见如来。灭除众苦皆令清净。专求佛道。于一切世界摄取众生。令入如来甚深境界。以如来身为一切身。摄取众生。放逸众生。悉令具足三种净戒。佛子。是为一切诸佛第九佛事。<br>　　 一切诸佛。般涅槃时。一切众生悲泣雨泪忧恼愁毒。呜呼痛哉。如来应供等正觉。常以大悲等念众生。为大导师。哀愍饶益一切众生。救护世间。天人所归。难可值遇。无上福田于今永灭。诸佛即以此等众生忧苦悲恼感慕诸佛。而作佛事。随应化彼一切天人龙神夜叉乾闼婆阿修罗迦楼罗紧那罗摩睺罗伽等故。碎抹全身示现舍利。欲令众生欢喜供养。净正直心。调伏教化。清净众生。欲令众生功德满足。欲令众生起如来塔种种供养。一切世间天宫龙宫夜叉乾闼婆阿修罗迦楼罗紧那罗摩睺罗伽人非人宫。起塔供养。又以爪牙头发。起塔供养。众生见已念佛法僧。发起恭敬供养之心。或行布施或修功德。具功德已。或生天上或生人中。尊贵富乐。除灭恶趣直向正道。得见诸佛具白净法。成就正道超出三界。随彼所愿皆悉满足。常念如来知恩报恩。以诸如来常为众生作救护归依如来。虽复入于涅槃。犹为众生作无上福田无尽福田。令一切众生长养善根。具足成就一切功德。佛子。是为一切诸佛第十佛事。<br>　　 佛子。此十种佛事。无量无边不可思议。一切天人莫能知者。三世一切声闻缘觉所不能说。除佛神力。<br>　　 佛子。一切诸佛。有十种法王无异之法。何等为十。一切诸佛。与受记者言无有异。一切诸佛。若有众生修念佛者。皆令意满悉无有异。一切诸佛皆无异身。觉诸法义悉无有异。一切诸佛。于三世如来智慧无异。一切诸佛。念念普知三世诸法。悉无有异。一切诸佛。了知分别三世佛刹悉无有异。一切诸佛。一切佛语悉无有异。一切诸佛。教化众生悉无有异。一切诸佛。解一切世间法与佛法无异。三世诸佛一切善根同一善根悉无有异。佛子。是为一切诸佛十种法王无异之法。<br>　　 佛子。一切诸佛。有向十种住法。何等为十。一切诸佛。悉住觉一切法界。一切诸佛。悉住大悲。一切诸佛。悉住本愿。一切诸佛。悉住不舍教化众生。一切诸佛。悉住无所依法。一切诸佛。悉住无虚妄法。一切诸佛。悉住念无失法。一切诸佛。悉住无障碍心。一切诸佛。悉住定心未曾散乱。一切诸佛。悉住一切诸法平等不坏实际。佛子。是为一切诸佛向十种住法。<br>　　 佛子。一切诸佛。知十种法悉无有余。何等为十。一切诸佛。知过去一切法界。悉无有余。一切诸佛。知未来一切法界。悉无有余。一切诸佛。知现在一切法界。悉无有余。一切诸佛。知一切语言道。悉无有余。一切诸佛。知一切世间成坏。悉无有余。一切诸佛。知一切众生及其智慧。悉无有余。一切诸佛。知一切菩萨善根上中下相。悉无有余。一切诸佛。知一切佛满足智慧。悉无有余。一切诸佛。知一切法皆从缘起。悉无有余。一切诸佛。分别了知一切世界。悉无有余。一切诸佛。智慧分别一切法界如因陀罗网。悉无有余。佛子。是为一切诸佛知十种法悉无有余。<br>　　 佛子。一切诸佛。有十种力。最胜力。大力。无量力。大功德力。尊重力。不退转力。坚固力。不可坏力。一切世间不能思议力。一切众生不能坏力。是为十。佛子。诸佛世尊有十种大力那罗延幢佛所住法。何等为十。一切佛身。举世灾横所不能坏。诸佛命根。世间诸毒所不能害。一切世界火劫起时不能烧热。水劫起时不能浸溺。风劫起时不能散坏。一切魔军天龙夜叉乾闼婆阿修罗迦楼罗紧那罗摩睺罗伽罗刹毗舍遮人非人等一切众生悉雨金刚。如须弥山金刚围山。三千大千世界。尔所等雨。雨于佛上。不能令佛生怖畏心。一毛不竖。行住坐卧威仪不改。随诸如来所住方面。金刚雨滴终不得下。欲雨不雨。随如来意。佛所住持众生及佛使命尚不可害。何况如来。佛子。是为一切诸佛第一大力那罗延幢佛所住法。<br>　　 佛子。一切诸佛。一切法界等世界中。须弥山王金刚围山大金刚围山。一切大海一切诸山及一切众生。于一毛孔悉能容持。尽未来际劫。一切众生。悉不自知我住何所。除佛神力。一毛悉持一切众生。遍游十方无量世界。行住坐卧。而诸如来。不生苦恼厌倦之心。威仪无异。佛子。譬如虚空容持一切法界等世界。不生苦恼厌倦之心。一切诸佛亦复如是。于一毛孔。容持无余世界一切众生。不生苦恼厌倦之心。佛子。是为一切诸佛第二大力那罗延幢佛所住法。<br>　　 佛子。一切诸佛。一步能过不可说不可说世界微尘等佛刹。于一念中。能行不可说不可说世界微尘等步。以如是步。经一切世界微尘等劫。于念念中。能经一切世界微尘等劫。一金刚围山与上诸劫所经世界微尘佛刹等。如是等不可说不可说世界微尘数诸金刚围山。内一毛孔。一切毛孔。亦复如是。如来毛孔悉与一切众生毛孔数等。以如是毛孔。如是远步如是速疾。游行十方一切世界一切虚空界。尽过去未来际一切诸劫。如是诸劫犹可穷尽。而诸如来身无羸弊。心不退没。不舍三昧一切佛事。佛子。是为一切诸佛第三大力那罗延幢佛所住法。<br>　　 佛子。一切诸佛。一坐食已结跏趺坐。尽过去未来际不可说不可说一切劫。身不倾动。住不可思议佛住。受寂灭乐。乃至不失化一众生。以一切世界及一切众生。安置如来一指端上。尽未来际劫。彼一一众生。其身悉如不可说不可说佛刹微尘等世界。彼一一众生。其身重如一切世界。而诸如来。身无疲倦心无苦恼。如一指端。一切指端亦复如是入一一世界。入虚空界。入一切方网。如是一切处虚空界。悉无有余。究竟法界。以一毛端。量一切世界。一一毛端处结跏趺坐。尽过去未来际劫。佛子。是为一切诸佛第四大力那罗延幢佛所住法。<br>　　 佛子。一切诸佛。于一身化不可说不可说佛刹微尘等头。一一头。化不可说不可说佛刹微尘等舌。一一舌。出不可说不可说佛刹微尘等音声。一切法界众生无不闻者。一一音声。说不可说不可说佛刹微尘等修多罗。一一修多罗。说不可说不可说佛刹微尘等法。一一法中。说不可说不可说佛刹微尘等句身味身。如是说法。乃至尽不可说不可说佛刹微尘等劫。复不可说不可说佛刹微尘等劫。说异句身味身。尽一切世界微尘等劫。一切众生念等劫。尽未来际一切劫。此诸劫数犹可得尽。如来化身说法转一切法犹如火轮。自在智慧说一切法。转正法轮。除灭一切众生疑惑。转正法轮。照一切法。转正法轮。皆悉开发一切法藏。转正法轮。欢喜调伏庄严一切众生。转正法轮。说诸菩萨庄严法行。转正法轮。令大乘智日圆满庄严。转正法轮。令一切无余众生。以大乘智而自庄严。转正法轮。一切论辩无畏而自庄严。如一如来一化身。转如是等不可譬喻法轮云。一切法界虚空等世界。悉以毛端周遍度量。一一毛端处。于念念中。化不可说不可说佛刹微尘等身。乃至尽未来际劫。一一化佛身。有不可说不可说佛刹微尘等头。一一头。有不可说不可说佛刹微尘等舌。一一舌。出不可说不可说佛刹微尘等音声。一一音声。说不可说不可说佛刹微尘等修多罗。一一修多罗。说不可说不可说佛刹微尘等法。一一法中。说不可说不可说佛刹微尘等句身味身。复不可说不可说佛刹微尘等劫。说异句身味身音声。充满法界。一切众生无不闻者。尽一切未来际劫常转法轮。如来音声无异无断不可穷尽。佛子。是为一切诸佛第五大力那罗延幢佛所住法。<br>　　 佛子。一切诸佛。成就胜妙大庄严胸德字相。犹如金刚不可破坏。如来坐彼菩提树下。有无量化魔王军众。悉与一切众生数等。杂恶形色甚可怖畏。众生见者能发狂乱。悉能恐怖一切世间。如是等众。充满虚空法界等一切世界。杂恶形色甚可怖畏。能发狂乱。能令一切众生怖畏。能坏一切世间。能害一切众生。如来见已心无恐怖。一毛不竖颜无异容。乃至不生一念微畏之相。心安不动形色无异。远离觉观心常寂静。究竟远离一切恐怖。除灭一切爱恚烦恼。安住佛住。具足无碍大慈之力。住大悲住。诸根寂静永离恐怖。胸德字相不可破坏。坚固真实。一切诸魔魔天眷属。见如来已皆悉归依。如来于彼三轮教化。皆令调伏发菩提心悉不退转。乃至令得无上菩提。佛子。是为一切诸佛第六大力那罗延幢佛所住法。<br>　　 佛子。一切诸佛。出无障碍微妙音声。皆悉充满一切世界。随所应度无不闻者。彼诸如来所出音声一切众山所不能障。须弥山王宝山。小金刚围山大金刚围山。所不能障。天宫龙宫夜叉乾闼婆阿修罗迦楼罗紧那罗摩睺罗伽人非人等一切宫殿。所不能障。一切世界高大音声。亦不能障。随其所应皆悉闻之。无所障碍。佛子。是为一切诸佛第七大力那罗延幢佛所住法。<br>　　 佛子。一切诸佛心无障碍。于不可说不可说亿那由他劫。心常清净。三世诸佛离垢清净。同一庄严离我我所。于一切法亦无所依。非内非外。非生非不生。离一切境界。寂灭无处。无所造作。离种种相。除灭一切虚妄取相。自然清净。离诸境界无所忆念。随顺境界无诤之法。离欲清净。住真实际。说法界际。法界平等而无有尽。一切众生莫能知者。永离一切有为无为。舍离一切言语道境。究竟无碍无尽法界。随智慧转。十力庄严。净一切法行巧方便说种种法相。即一法相一切法相不相违背。不坏三世于一切法界。究竟自在到于彼岸。具足甚深自在法藏。一切方便离痴正念。安住十方一切佛刹。而无动转。具不死智尽一切漏。究竟诸法证于无漏。心慧解脱究竟实际。住无碍住常定无乱。于三世法无有障碍。于一念中。悉了三世一切众生心心所行。佛子。是为一切诸佛第八大力那罗延幢佛所住法。<br>　　 佛子。一切诸佛。具足成就细密法身。诸佛法身境界无量。一切世间所不能知。于三界中无所染污。随因缘应一切普现。非实非虚平等清净。非去非来无为无坏。清净常住。一相无相。是法身相。非处非方。一切身身。自在无量。妙色无量。摄一切身。作种种身。随方便身。普照一切。具足智藏。而无种种分别。其身充满无余世界。说一切法界虽动非动。清净法身。非有非无。非方便。非不方便。随众生所应。悉能示现。非灭非不灭。亦非不现。而化众生。法身自然寂静。于一切法无所障碍。随顺一切法界。清净一切世间。分别一切世间。无有动转。无有境界。如来解脱摄一切智。随顺一切身。佛子。是为一切诸佛第九大力那罗延幢佛所住法。<br>　　 佛子。一切诸佛。正觉悉等。出生一切诸菩萨行。所行不虚。满足深愿。净菩萨行。具足一切菩萨行智。一切诸佛。修菩萨行悉无有异。善分别知一切菩萨行。满足菩萨诸大愿海。离一切恶生诸善行。修菩萨行皆悉清净。随顺一切佛。寂然不放逸。住一切三昧无量境界。能教一切胜道。远离一切恶道。究竟彼岸。具足成就第一智力。雨无畏法雨。随其所问悉能善答。方便说法。智慧平等周遍清净。身口意业皆悉清净。住诸佛住。诸佛种性。佛智所作。悉不退转。一切种智。分别无量无边诸住。一切智明。随顺智慧。不可思议。一切世间所不能解。智慧明净知一切法。微细智慧无量无边。善能分别一切三世。智慧微妙。觉悟一切世界。具足了知无上道义。于一切世间作不可说佛事。智慧不退。成就一切诸如来身。入算数智。决定了知一切诸法。舍离文字。言语道断。而善能说一切文字。行净善法满普贤智。于一念中。悉能觉了一切诸法。随净众生随所应乘悉能法施。以明净智。解一切法境界。一切世界境界。一切众生境界。于一念中。悉能知见三世法界。一切如来出世境界。一切教化境界。未曾失时。至于一切清净境界。觉一切境界。皆悉究竟。于一念中。觉悟三世众生心意识行。诸佛平等。众生无边。世界无边。法界无边。三世无边。一切诸佛自在无边觉如是等无有障碍。诸佛智慧。诸佛自在转。无量无边诸佛所住。住无碍住。无碍心住。住大悲住。广说深法教化众生心无休息。是为一切诸佛第十大力那罗延幢佛所住法。<br>　　 佛子。是为一切诸佛十种大力那罗延幢佛所住法。无量无边不可思议三世一切众生。声闻缘觉皆不能知。除佛神力。 <br>　　 佛子。一切诸佛。有十种定法。何等为十。一切诸佛。定于兜率天尽其寿命。一切诸佛。定示现处胎满十月生。一切诸佛。定舍宫馆乐行出家。一切诸佛。定坐菩提树下觉一切法。一切诸佛。定一念中觉一切佛法。于一切世界。普现如来神力自在。一切诸佛。定随时教化转正法轮。一切诸佛。定知随时种诸善根为彼受记。一切诸佛。定随应时不失佛事。一切诸佛。定知菩萨功德具足而为受记。一切诸佛。定随众生一切问难。于一念中悉能善答。佛子。是为一切诸佛十种定法。<br>　　 佛子。一切诸佛。有十种法。若有众生见如来者。皆悉疾得十种果报。何等为十。若有众生见如来者。疾得远离一切恶道。若有众生见如来者。疾得长养一切善根。若有众生见如来者。疾得满足一切善根。若有众生见如来者。疾得往生净妙天上。若有众生见如来者。疾得除灭一切疑惑。若有众生见如来者。已发菩提心者。疾得不退转。未发心者。速发阿耨多罗三藐三菩提心。若有众生见如来者。未得离生圣道。除灭有见。速令正取离生圣道。若有众生见如来者。速令清净世间。离世间一切诸根。若有众生见如来者。疾得除灭一切障碍。若有众生见如来者。疾得无畏不断辩才。佛子。是为一切诸佛众生见者皆悉疾得十种果报。<br>　　 佛子。一切诸佛。有十种清净法。一切菩萨应常正念。何等为十。一切诸佛过去方便。一切菩萨应常正念。一切诸佛清净妙行。一切菩萨应常正念。一切诸佛满足波罗蜜。一切菩萨应常正念。一切诸佛满足大愿。一切菩萨应常正念。一切诸佛功德积聚一切菩萨应常正念。一切诸佛过去梵行。一切菩萨应常正念。一切诸佛成等正觉。一切菩萨应常正念。一切诸佛色身无量无边。一切菩萨应常正念。一切诸佛无量无边神力境界。一切菩萨应常正念。一切诸佛十力无畏。一切菩萨应常正念。佛子。是为一切诸佛十种清净法。一切菩萨应常正念。<br>　　 佛子。一切诸佛。有十种一切智住。何等为十。一切诸佛。于一念中。悉知一切法界三世一切众生心心所行。一切诸佛。于一念中。悉善分别三世一切众生种种业报。一切诸佛。于一念中。随一切众生所应度者。或以神足或以教戒。或以说法而教化之。一切诸佛。于一念中。悉能善取一切法界十方众生诸心心相。示现一切世间如来出世。一切诸佛。于一念中。随一切法界中一切众生希望欲性。所应化度令见如来。一切诸佛。于一念中。示现一切法界中一切众生如来住持神力自在。一切诸佛。为一切法界中一切众生。说一切佛离诸炽然。随其所应化度众生。一切诸佛。于一念中。以一切至处道。悉知一切法界中一切众生彼彼诸趣。一切诸佛。于一念中。一切法界中一切方处一切众生。念如来者悉令得见。一切诸佛。于一念中。随一切法界中众生心之所乐。如来形色悉令得见。佛子。是为一切诸佛十种一切智住。<br>　　 佛子。一切诸佛。有十种无量不可思议三昧。何等为十。一切诸佛。于一切法常定不乱。于一念中。为一切众生说一切法。一切诸佛。于一切法界一切众生。常定不乱。于一念中。悉为众生分别演说无我实际。一切诸佛。于一切法界三世诸法。常定不乱。于一念中入亿三昧。一切诸佛。于一切法界十方佛刹。常定不乱。于一念中。悉遍游行一切佛刹。一切诸佛。于一切法界普现无量无边佛种种身。常定不乱。于一念中。一切世界无不遍现。一切诸佛。身口意业充满一切法界。常定不乱。于一念中。分别演说一切众生心藏欲性。一切诸佛。于一切法界一切法性常定不乱。于一念中。悉能究竟离欲实际。一切诸佛。于一切法界一切世界缘起。常定不乱。于一念中。分别演说一切因缘。一切诸佛。于一切法界一切世间离世间法。常定不乱。于一念中。无量庄严。为一切众生普现诸佛无有穷尽。一切诸佛。于一切众生一切法界。正受无碍。常定不乱。于一念中。至诸佛趣无量解脱究竟彼岸。佛子。是为一切诸佛十种无量无边不可思议三昧。<br>　　 佛子。一切诸佛。有十种无碍解脱。何等为十。一切诸佛。于一微尘中。悉能普现不可说不可说诸佛出世。一切诸佛。于一微尘中。悉能普现不可说不可说诸佛转净法轮。一切诸佛。于一微尘中。教化调伏不可说不可说众生。一切诸佛。于一微尘中。普现不可说不可说佛刹。一切诸佛。于一微尘中。授不可说不可说菩萨记。一切诸佛。于一微尘中。普现三世诸佛出世。一切诸佛。于一微尘中。普现三世一切佛刹。一切诸佛。于一微尘中。普现三世诸佛自在神力。一切诸佛。于一微尘中。普现三世一切众生。一切诸佛。于一微尘中。普现三世一切诸佛佛事。佛子。是为一切诸佛十种无碍解脱。</p>
<div class="jwbt-box"><div class="jwbt"><a name=j0083-04-7><a href="0083-04.htm#MENU-top">大方广佛华严经卷第三十三</div></a></a>
<div class="jwbtbm"><a name=j0083-04-8><a href="0083-04.htm#MENU-top">如来相海品第二十九</div></div></a></a>
<p>　　 尔时普贤菩萨摩诃萨。告诸菩萨言。佛子。谛听谛听善思念之。当为汝说如来相海。如来顶上有大人相。名曰明净。三十二相宝以为庄严。普放无量大光明网。遍照一切十方世界。如来顶上有大人相。名曰普照佛方便海。圆满杂宝以为庄严。种种摩尼宝王庄严。金刚光明世界所起。普照一切法界。如来顶上有大人相。名充满法界云。妙宝光明。普照一切法界一切世界。如来功德智慧十方世界海云。菩萨功德海云。如来顶上有大人相。名曰普照。悉现不可思议诸佛世界。金刚摩尼妙宝光明。观无厌足。如众宝华聚奋迅。普放一切法界佛宝光明。如来顶上有大人相。名琉璃宝。普照一切法界大自在云。摩尼宝王相种种庄严。普照一切十方世界过去时。叹佛功德因缘所起。悉放如来大宝光云。普照菩萨于道场树结跏趺坐。普现菩萨自在神力觉如来力。普照一切十方佛刹六种震动。于大法界虚空中。普现无量自在一切智云。如来顶上有大人相。名曰平等。如来音声灯云离垢宝海。放诸光明。普照一切法界十方世界菩萨功德海。安立三世佛智幢海。如来顶上有大人相。名佛光广云。伊那罗宝如意王宝摩尼王宝。以为庄严。普照一切世界法界。菩萨光焰灯云。普照一切如来妙色音声海。及世界海净佛力海。如来有大人相。名圆满光明云。种种宝华庄严。琉璃摩尼宝王光明。赞叹法身及诸菩萨。一切十方世界海中。叹如来地。令一切众生趣向如来诸力境界。普现无量无边如来净地离垢清净。放大光明。普照一切诸佛世界。如来有大人相。名菩萨行藏光明云。无量世界中如来。放无量种种色宝光明。普照一切法界佛刹。出生无量如来妙音。皆悉分别演说如来甚深大法。如来有大人相。名普照云。琉璃伊陀罗金刚宝无量色清净摩尼宝庄严。放琉璃色光明。皆悉遍照一切诸海。出佛无量微妙音声。充满一切十方世界。普现一切佛智慧海无量化身。如来有大人相。名曰觉云。佛顶右面以杂宝华焰庄严。于一切世界庄严道场。清净一切法界世界。令一切虚妄皆悉解脱。觉净法界。如来有大人相。名光明云。以心海王如意法宝庄严。如来顶相。普照十方世界诸菩萨云。长养最上智身法身。行于一切如来相海。满足一切菩萨法界云。如来有大人相。名一切庄严云。金刚琉璃华普照庄严。一切法界海。世界众宝莲华。以为庄严。皆悉充满一切法界。四种菩萨行。自在师子吼。充满一切法界海。如来有大人相。名佛三昧海行云。庄严一切法界海。于念念中。普现无量如来庄严。充满一切不可思议法界世界。如来有大人相。名化海普照云。妙宝莲华如须弥山王。出生无量宝光明海。佛意所起。卢舍那所化。出生无量一切化海。如来有大人相名一切如来解脱云。离垢胜宝以为庄严。普照庄严一切如来师子之座。于其座内。悉现一切如来色像。放大宝光明。演说无量佛法大海。庄严一切诸佛刹海。如来有大人相。名觉佛种性云。于琉璃华金宝莲华。放无量宝正法光明云。严净一切如来光明。普现一切清净法界。众宝光明无坏解脱。遍入甚深诸法界海。普现无量自在力海。如来有大人相。名无量宝光明轮。示现过去清净善根。出生清净智日。普照十方智慧法海。如来有大人相。名普照自在云。如来顶宝妙解脱华琉璃光明。普照一切法界海佛。悉现一切诸佛刹海。具足圆满如来智慧。如来有大人相。名入一切普照光明。如来宝相清净庄严。普照一切无量无边如来菩萨妙智慧藏一切法界。如来有大人相。名明净云。宝华琉璃月。放无量百千光明。普照一切法界虚空界一切佛刹。普现十方一切如来。如来有大人相。名觉光明云。一切宝光明普照一切法界诸佛转净法轮。悉放如来妙光明云。普照一切十方世界。如来有大人相。名普现一切庄严云。无量宝光明。于一念中。一切法界。普现一切菩萨坐于道场菩提树下成等正觉。又能普现一切诸佛。如来有大人相。名法界因云。如意妙宝庄严。见无厌足。放大宝光明网。普现一切众生诸业报海。如来有大人相。名曰普照净法轮云。能令如来正法清净。普照庄严一切佛刹。深解一切不思议法海。普照过去未来现在诸佛法界。出生无量如来化身。如来有大人相。名普照诸佛海云。十方一切世界海中。悉离障碍。普现一切如来海云。如来有大人相。名净灯云。方便深入一切众生一切菩萨一切如来不可思议法界海云。普照一切法界觉云。如来有大人相。名分别法界云。如来智慧广照佛地一切菩萨众无量法海无量佛刹。令一切众生入佛境界。具足普贤菩萨愿行佛平等智一切诸佛。如来有大人相。名一切世界海安住普照云。一切法界虚空界宝光明云。见无厌足。普现道场一切菩萨诸如来身。出生无量普功德云。如来有大人相。名一切宝光焰云。于佛眉间相中。出生无量净宝光明。普照一切十方世界。净照一切诸佛菩萨行。法王光明普照法界。悉能长养一切光明。一切法界光明庄严。普照一切诸菩萨海。如来力云。普照一切十方佛刹。如来有大人相。名一切法界庄严云。如来顶相随次渐起。阎浮檀金众宝庄严。放种种金色光明。于念念中。普现一切世界诸佛。悉能普照一切佛刹。庄严一切菩萨诸功德藏。如来顶相。悉能庄严三十二相。又能庄严一切法界。如来有大人相。名普照法界遍光明云。佛眉间相。悉能普照一切妙宝一切众色一切日月一切佛海。出生十方无量光明海。庄严一切诸如来身。演说一切如来法海。如来有大人相。名自在云。佛清净眼。众宝庄严慧眼清净。于诸法界无所障碍。吉光明云示现一切。如来有大人胜妙鼻相。清净众宝以为庄严。一切众宝妙色为覆。佛宝华云。一切菩萨无能思议。悉知一切众生诸佛法海。如来有大人广长舌相。悉能遍覆十方世界一切海云。过去修习善根所得。一切宝王清净光明。普照一切法界尸罗之心。又照一切三世诸佛。悉能庄严一切法界。出生无量微妙音声。不思议宝以为庄严。普照无量诸光明海。佛妙音声。悉遍充满一切法界诸世界海。如来有大人相。名法界地云。舌常安住。一切众宝以为庄严。安住一切法。出生十方诸佛具足音声。悉能清净一切佛刹。分别一切诸佛不可思议音声海云。如来有大人相。名顺法界云。舌端妙相。金色净宝以为庄严。出生无量金色光明。普照一切诸如来海。大师子吼振妙音声。悉皆遍至一切世界。一切众生无不闻者。于不思议劫修行所得。普现一切诸音声海。普照一切众生。乐闻无有厌足。如来有大人相。名平等法门云。佛舌端相。令无量佛刹皆悉清净。如意妙宝以为庄严。出生无量种种音声。赞叹一切诸佛法界。普现一切菩萨法界。妙功德云。普覆一切诸佛菩萨。深入一切诸佛菩萨法。悉现一切离垢众宝清净佛刹。悉能普照一切佛刹。如来有大人龂齶相。伊陀尼罗净琉璃宝。以为庄严。诸法界地悉在其内。诸菩萨云皆悉充满。出生离垢妙宝光明。普照十方种种香云种种灯云。普照菩萨内诸楼阁。分别一切诸佛刹海。方便安住自在神力。普现不可思议诸法界云。如来有大人相。名佛大牙云。如来右面下大牙相。众宝庄严。放大光明轮。普照法界及诸佛身。普放光明网。照十方世界海及众生海。妙安隐轮以为庄严。如来有大人相。名宝焰须弥藏。如来右面上大牙相。如意宝王藏胜香焰云。照以庄严。放宝光明与法界等。一一光明内。普现一切诸佛自在。一切佛刹庄严道场。如来有大人相。名照一切宝须弥山灯云。如来左面下大牙相。分别解说一切诸相。香华众宝妙方便轮以为庄严。放宝光明云。普照一切世界海。普现一切佛莲华藏师子之座。离垢菩萨海云眷属围绕。如来有大人相。名普照佛云。如来左面上大牙相。清净众宝。及阎浮檀宝网轮华。以为庄严。出生不可思议微妙音声。普现一切如来自在神力。成就一切菩萨功德普照一切虚空。及语言法。无尽法云。一切法海。诸佛音声。及一切宝。出生分别一切诸佛众妙音声。充满法界。如来有大人相。名金暮耆婆。如来一一齿间。出无量相海门云。种种色宝。放大光明海。阎浮檀金色。普照法界一切世界一切如来。如来有大人相。名一切宝地云。如来右肩相。一切宝色。净莲华色。明净宝色。光焰普照一切菩萨内法藏云。悉照一切如来法海。如来右肩平满大人相。清净阎浮檀金色普照菩萨法轮法界。及照一切如意宝王。如来有大人左肩相。阎浮檀莲华色。如来圆满诸功德海。以为庄严。普放无量诸光明网。悉照一切世界法界。示现如来无量自在诸神力云。如来有大人相。名周遍普照云。如来左肩相。众宝庄严。放阎浮檀金色光明。悉能充满一切法界。普照一切诸如来海。种种宝香。庄严一切诸佛刹海。如来有大人相。名普照庄严云。如来右肩无有动转。出生无量佛灯光明。垂法界云。充满菩萨众普照庄严一切法界。如来有大人相。名海顶云。如来胸有胜妙相海。以为庄严。柔软细滑。种种众宝。焰轮庄严。周遍清净。开发甚深法海音声。如来有大人相。名胜妙相续普现云。如来右胁胜妙清净。法界轮地以为庄严。清净宝网而弥覆之。出生无量如来化云。普照一切十方法界。如来有大人相。名普现如来云。胜妙功德藏菩萨功德宝天冠。普照极高云。离垢清净。普现十方无量诸佛自在神力。开示三世一切诸佛法海净行。坐于道场菩提树下成等正觉。如来有大人相。名开敷华云。如来胜妙功德相续。众妙宝华宝轮庄严。放香焰光明。普现一切莲华形色世界。如来有大人相。名可悦乐金色云。一切宝王藏胜妙功德相续。一切宝心王藏。放摩尼宝光明轮。离垢清净极大高显。普照一切诸佛内方便功德藏。普照一切法界。如来有大人相。名胜海云。胜上虚空宝。放香光明。普照十方一切道场。圆满琉璃宝香灯鬘。充满十方。如来有大人相。名电光云。下第二胜功德。平等地相莲华右旋。净菩萨众坐宝莲华。放佛藏光明。普照法界海。如来有大人相。名普现法界云。第三胜相海。具足成满一切宝海刹。普照开现无量菩萨法界。如来有大人相。名普照最高云。第四胜相海。放离垢众宝光明海。普照一切法界。一切如来。一切世界庄严。一切众生海。如来有大人相。名转一切法轮妙音声云。下分胜相离垢清净。一切正法道香焰光明。照一切佛内心相海一切法界。如来有大人相。名庄严云。第十胜相。宣畅十方一切诸佛菩萨净行。觉悟离垢清净光明。三世诸佛一切智海。庄严一切诸佛刹海。如来有大人手掌相。具足千辐宝轮。种种众宝以为庄严。放大光明普照法界。转正法轮。普照一切诸如来海。充满一切佛功德海。种种妙宝庄严法界。如来有大人相。名海照云。如来宝手众宝庄严。普放净月光明焰云。庄严虚空如来菩萨诸世界海。赞叹菩萨行海。如来有大人相。名普庄严云。如来妙手因陀尼罗。琉璃宝华以为庄严。普照一切法界一切世界莲华藏菩萨安住宝藏。庄严十方一切道场。普照一切诸佛海云清净法身。如来有大人相。名离垢灯普照云。净宝光明放净光网普照十方。皆悉出生变化网云。庄严菩萨净宝光明。究竟一切诸法行海。到于彼岸。如来有大人相。名普现一切众宝云。宝藏海云。庄严如来莲华。充满一切众宝莲华。放宝光明云。普照一切法界。如来有大人相。名普照明净云。放宝焰光明海。照于法界。一切众香光焰庄严。普现宝华焰光。令一切佛世界网悉净庄严。普照一切道场。如来有大人相。名琉璃灯云。一切世界众宝色地普照庄严。皆放诸佛金色光明。以一切庄严而庄校之。于一念中。皆悉示现一切法门。如来有大人相。名智慧灯云。金刚宝华以为庄严。放阎浮檀金色光明。普照一切世界。如来有大人相。名安住莲华光明云。众宝妙华以为庄严。放大光明网。覆一切世界诸须弥山。如来有大人相。名充满法界如来云。离垢净宝以为庄严。放大光明。普照一切诸佛世界。悉见如来坐莲华藏师子之座。又复普照一切法界。现一切相如来妙手。普现一切自在之相。千辐相轮清净具足。种种众宝以为庄严。佛手充满一切刹云。普照一切诸法界云。如来有大人相。名曰成就佛刹海云。佛右手指宝相。清净法界。清净光焰。普照如净水月。出众宝华。出生一切妙宝音声。普现一切诸佛刹海。如来有大人相。名安住一切宝云。普照诸佛宝藏法界。于佛指相。出生如意妙宝王云。众宝庄严。放大光明网。普照一切法界云及诸佛云。普照庄严一切菩萨诸功德海。出生普贤菩萨净行妙音声海。一切佛刹无不闻者。又开发普照诸菩萨心。皆悉满足无量大愿。摩尼宝王以为庄严。种种日光轮。皆悉普照一切法界。如来有大人宝马藏相。隐密于右。众宝庄严。普照一切法界及虚空界。一切众宝庄严法界海。出生一切如来庄严微妙音声。如来有大人相。名曰一相现一切相海云。如来安处福田之座。一切众宝以为庄严。出生无量不可思议妙宝光明。普照十方一切法界。普现分别一切众相。现一相云。照现一切诸佛自在神力。如来有大人相。名一切法界海云。普照十方诸如来座及一切法界法轮法海。悉能示现一切相云。如来有大人相。名普示现云。如来右髀众宝庄严。放于妙法种种香光。随顺安住出诸音声。一切宝王以为庄严。于念念中。悉能示现心王海云。如来有大人相。名普照一切回向海云。如来左髀。悉遍充满一切宝海。随顺安住法海庄严。放一切光明海。悉能普照一切众生无量佛海。如来有大人相。伊尼延右腨。放阎浮檀金色光明。普照一切世界。震动无量诸佛刹土。出佛音声一切普闻。出生无量菩萨化身。充满一切诸佛世界及虚空界。放明净光明庄严普照一切。令诸佛刹皆悉清净。菩萨变化藏诸法界云犹若虚空。如来有大人相。伊尼延左腨。如炼金色。常放一切妙宝光明。充满无量诸佛世界。开发一切诸佛法化。庄严无量诸佛法海。如来有大人相。名毛端内现一切佛刹。于一毛孔。悉放一切宝光明藏。普照十方一切法界。于一毛孔。示现一切如来自在诸佛界云。如来有大人相。名菩萨海庄严云。如来金刚足下。阎浮檀金色。放一切宝光明网。充满十方诸佛刹云。开发一切菩萨法化。出生无量菩萨变化。放一切宝香光明。住菩萨海。能于一步遍诸佛刹。如来有大人相。名明净云。佛足趺上。一切众宝以为庄严。放妙宝光明。示现一切诸佛菩萨大光明藏。普照无量诸如来云。如来有大人相。名曰觉云。普覆一切如来指间。众宝王庄严。放诸宝光。于念念中。示现一切诸佛自在。普照无量诸佛法海。示现一切道场。悉照未来无量际劫。如来有大人相。名曰遍照法界海云。如来足下千辐相轮。种种庄严。放百千众宝光明。普照一切法界诸世界海。众宝灯焰妙庄严藏。普照十方一切诸佛。无量香光以为庄严。普照一切净法界海。如来有大人相。名示现一切诸佛海云。清净如空。照诸法海。充满十方。发起一切诸菩萨云。出妙音声云。众宝华云以为庄严。香灯光焰。示现普照一切世界。如来有大人相。名自在光明云。众宝庄严。示现一切诸佛光明。净法界海及诸道场。常放如来智慧光明。一切众相悉为一相。法界无杂种种庄严。如来有大人相。名法界海音声云。如来足下后分。众宝庄严。普照一切诸法界海。一切诸佛自在庄严。普入化轮。覆一切法界。于一一身。出生法界妙音声云。如来有大人相。名深宝源底众宝庄严。放阎浮檀金色圆满光明。普照十方世界法界显现一切庄严道场。如来有大人相。名一切宝月光明伊那尼罗宝藏庄严照法界云。于念念中。悉能示现如来法海。如来有大人相。名普云藏。右虚空宝云最高宝。光明照一切佛道场座藏。金刚伊那尼罗宝显现庄严。如来有大人相。名平等光云。众宝妙华以为庄严。出生甚深法界音声。遍一切法界及虚空界。于一一相。普照一切诸如来海。入佛甚深自在。菩萨法界海。说不可尽。如来有大人相。名示现庄严云。清净阎浮檀金色众宝庄严。普放种种妙色光明。遍照一切庄严佛刹。佛云充满无量世界。庄严菩萨自在法海。普照一切诸佛功德及诸菩萨解脱之藏。庄严法界。如来有大人相。名诸佛自在普示现云。转诸宝轮。众宝庄严。放不思议如来光明。妙香普闻一切世界无量佛海。演出一切佛音声海。于诸世界。现菩萨门佛自在云。佛子。于佛身中。有如是等十莲华藏世界海微尘数佛大人相。于诸支节。种种妙宝以为庄严。</p>
<div class="jwbt-box"><div class="jwbtbm"><a name=j0083-04-9><a href="0083-04.htm#MENU-top">佛小相光明功德品第三十</div></div></a></a>
<p>　　 尔时佛告宝手菩萨言。如来应供等正觉。有随形好名曰海王。彼出光明名曰明净。七百万阿僧祇光以为眷属。又菩萨摩诃萨。于兜率天。放大光明名曰幢王。普照十世界微尘数刹。遍照彼处地狱众生灭除苦痛。令彼众生十种眼耳鼻舌身意诸根行业皆悉清净。彼诸众生。见光明已皆大欢喜。命终皆生兜率天上。生天上已。闻天妙音。名可爱乐。此音声语诸天子言。以不放逸故。于诸佛所种善根故。遇善知识故。卢舍那佛威神力故。于地狱命终生此天上。如来足下千辐轮中有妙光明。名普照王。于彼海王随形好处。悉放四十广大光明。一名清净功德。普照六十亿那由他佛刹微尘数世界。随众生境界。随种善根。随众生意。乃至普照阿鼻地狱。其中众生。命终皆生兜率天上。生天上已。闻天妙音。作如是言。善哉善哉。诸天子。卢舍那菩萨。今住离垢三昧。应当敬念。尔时诸天子。闻天劝化微妙之音。便作是念。奇哉奇哉。何由出此微妙音声。尔时音声。语诸天子言。我此天音。诸善功德之所成就。诸天子。如我说我。而不著我不著我所。一切诸佛亦复如是。自说是佛。而不著我不著我所。诸天子。如我音声。不从东方南西北方四维上下来。诸天子。业报成佛亦复如是。非十方来。诸天子。犹如汝等昔在地狱。不从十方来。但以颠倒愚痴缠故得地狱身。本无来处。如普照王光明。不从十方来。我天音声亦复如是。非十方来。但以三昧善根力故。出生如是微妙音声。般若波罗蜜力故。示现如是自在神力。诸天子。譬如须弥山王。有三十三天净妙宫殿种种乐具。不从十方来。我天音声亦复如是。诸天子。譬如亿那由他佛刹微尘数世界末为微尘。如是微尘数众生。我为说法。随彼所应令大欢喜。然我于彼不生厌恶心。不生疲倦心。不生放逸心。不生高慢心。诸天子。卢舍那菩萨。住离垢三昧亦复如是。于右手掌随形好中。放一光明。出生无量自在神力。一切众生声闻缘觉所不能知。汝等应当往诣卢舍那菩萨恭敬礼拜。莫着五欲障诸善根。诸天子。譬如劫尽烧须弥山悉令消灭。诸天子。五欲缠心。修念佛三昧。皆悉除灭。是故诸天子。当知报恩。一向敬念卢舍那菩萨。诸天子。其有众生不知报恩。舍是身已入三恶道。诸天子。汝昔在地狱蒙光明恩。舍地狱已来生此天。应当长养彼诸善根。诸天子。譬如我天。非男非女。而能出生百千万亿不思议法。诸天子。如天子天女五欲乐具宫殿园林。皆悉如我不生不灭。色受想行识亦复如是。若如是知是名能入无著甚深三昧海。时诸天子。闻是音声欢喜无量。皆悉化作一万华云。一万香云。一万乐云。一万幢云。一万盖云。一万赞叹云。作是化已。往诣卢舍那菩萨所住宫殿。恭敬供养于一面住。而不见卢舍那菩萨。时有天子。作如是言。此菩萨者。今已命终。生净饭王家。乘栴檀楼阁。处摩耶夫人胎。尔时诸天子。以天眼观卢舍那菩萨摩诃萨。见梵身天欲界诸天恭敬供养。时诸天子。作如是言。我等若不先往恭敬供养卢舍那菩萨。乃至一念顷住兜率天起乐著心者。我则不可。尔时一一天子。与十那由他天子眷属。欲从天下至阎浮提。诣菩萨所。时天妙音语天子言。菩萨摩诃萨。亦不命终生于彼间。随所应化悉令彼见。诸天子。譬如我今非眼所见能出音声。菩萨摩诃萨。住离垢三昧亦复如是。非眼所见。而处处示现命终受生。舍离虚妄灭除憍慢无所染著。是故诸天子。应当速发阿耨多罗三藐三菩提心。令意清净。住威仪戒。悔过一切业障烦恼障报障邪见障。以法界虚空界众生界等善身口意业。以众生界等身。众生界等头。众生界等舌。悔过四障。时诸天子闻是声已。皆大欢喜心意柔软。问天声曰。菩萨摩诃萨。云何悔过。尔时天声。以菩萨摩诃萨三昧力故。天善根力故。答诸天子言。业障等罪。不从东方南西北方四维上下来积聚于心。菩萨摩诃萨。知此业等因颠倒起。不生疑惑。诸天子。如我天声。说随业报行。随戒随喜。随定寂灭。诸佛菩萨说我众生贪恚痴业。而实无我无有我所亦复如是。所作诸业于十方求悉不可得。诸天子。如我天声。少福众生所不能闻。除地狱众生应受化者。诸天子。声非生灭。一切诸业亦复如是。非生非灭。但随业行而受果报。诸天子。如我所出音声。于无量劫不可穷尽。诸天子。若谓音声有来去者。即堕边见。一切诸佛不说断常。除为众生方便说法。诸天子。如我天声。十方世界随所应化。皆悉得闻。一切诸佛亦复如是。随应度者皆悉得见。诸天子。譬如明净发光金玻璃镜。与十世界等。于彼镜中见无量刹。一切山川一切众生。地狱饿鬼若好若丑。形类若干悉于中现。诸天子。于意云何。彼诸影像来入镜不。答言不也。诸天子。一切业报亦复如是。无来去处。而能出生善根果报。譬如幻师能幻人目。当知诸业亦复如是。若如是知是名清净真实悔过。说是法时。百千万亿那由他佛刹微尘数诸世界中兜率天子。皆得无生法忍。无量无边不可思议阿僧祇欲界诸天子。皆发阿耨多罗三藐三菩提心。六欲天中一切天女。皆舍女身悉为男子。得不退转菩提之心。尔时诸天子。广闻普贤回向善根。悉得十地诸力庄严。具足三昧。皆悉成就众生界等善身口意业。灭一切障皆得清净。见百千万亿那由他佛刹微尘数七宝莲华。一一华上。皆见菩萨结跏趺坐放大光明。彼诸菩萨。一一随形好中。放众生界等光明。彼光明中。见众生界等诸佛结跏趺坐。随所应度而为说法。犹未能见离垢三昧之少分也。尔时诸天子。于一一毛孔。化作众生界等妙香华云。供养卢舍那佛。散香华已。一一华中见诸如来。时彼香云普熏无量佛刹尘数世界。众生其蒙香者身心快乐。譬如比丘入第四禅。若有众生得闻此香。诸罪业障皆悉除灭。于色声香味触。内有五百烦恼。其外亦有五百烦恼。二万一千欲行烦恼。二万一千恚行烦恼。二万一千痴行烦恼。二万一千等行烦恼。此诸烦恼皆悉除灭。彼诸众生。具足种种净香自在光明善根。若有众生。见此盖云者。彼诸众生。种一恒沙转轮圣王所植善根。所谓白净宝网转轮王等。菩萨摩诃萨。安住如是转轮王处。于百千亿那由他佛刹微尘数诸世界中。教化众生。譬如明镜世界月王如来。十方无量刹中。比丘比丘尼优婆塞优婆夷。无有乃至一念不作化身来诣佛所而听法者。彼佛常为广说经法。乃至广为说本生经。闻彼佛名。命终之后皆生其国。菩萨摩诃萨。安住白净宝网转轮王处。亦复如是。放曼陀罗自在光明。若有众生。遇斯光者。皆得菩萨十地。当知此众生。悉是先世修善根力。如得初禅。虽未命终见梵天处。得梵天乐。如是次第。得诸禅者。虽未命终而得彼乐。如是菩萨摩诃萨。安住白净宝网转轮王处。放大光明。名周罗摩尼。若有众生。遇斯光者。皆得菩萨十地。悉得无量智慧光明。得十种眼清净行业。乃至十种意清净业。具足成就净力三昧。如是成就清净肉眼。譬如菩萨摩诃萨。以左手持亿那由他佛刹微尘。东行过亿那由他佛刹微尘数世界。乃下一尘。如是东行尽此微尘。如是菩萨摩诃萨。悉能了知彼微尘数。亦识诸尘本刹来处及下尘之刹。乃至十方亦复如是。菩萨摩诃萨。复能还集此诸微尘。作一佛刹。于此佛刹亦分别知。<br>　　 佛告宝手菩萨言。于意云何。如是佛刹广大可思议不。<br>　　 宝手菩萨白佛言。世尊。如是佛刹无量无边不可思议。世尊。奇哉奇哉。若闻是喻此人难得。闻而信者亦复难得。<br>　　 佛告宝手菩萨言。如是如是。若有善男子善女人。闻而信者我授彼记。速成阿耨多罗三藐三菩提。得一切种智。佛告宝手菩萨言。譬如千亿佛刹微尘数世界。如上喻说。此一切刹末为微尘。彼诸世界一一微尘。悉与一切佛刹微尘数等。菩萨摩诃萨。取此微尘。展转更种。乃至八十。彼一一微尘生果。悉与一切世界微尘数等。菩萨摩诃萨。业报清净肉眼悉分别见。亦于念念中。见百千万亿那由他佛刹微尘等如来。佛告宝手菩萨言。譬如锭光玻璃珠照十佛刹微尘等世界。此珠白净宝网转轮圣王善根所成。</p>
<div class="jwbt-box"><div class="jwbt"><a name=j0083-04-10><a href="0083-04.htm#MENU-top">大方广佛华严经卷第三十四</div></a></a>
<div class="jwbtbm"><a name=j0083-04-11><a href="0083-04.htm#MENU-top">普贤菩萨行品第三十一</div></div></a></a>
<p> 　　 尔时普贤菩萨摩诃萨。告诸菩萨言。佛子。如向所说是微妙说。何以故。一切如来应供等正觉。为受化者随应说法。愚痴众生诸缠所缠。计我我所。著吾我见。常随颠倒。生邪见惑。起邪虚妄。为缚所缚。流转生死。远如来道。为如是等诸众生故。如来应供等正觉。出兴于世。<br> 　　 佛子。若菩萨摩诃萨。起一嗔恚心者。一切恶中无过此恶。何以故。佛子。菩萨摩诃萨。起嗔恚心。则受百千障碍法门。何等为百千。所谓受不见菩提障。不闻正法障。生不净国障。生恶道障。生八难处障。多疫病障。多被谤毁障。生闇钝趣障。失正念障。少智慧障。眼耳鼻舌身意等障。近恶知识障。近恶伴党障。近恶人障。与恶人同止障。不乐贤善共事障。远正见障。生外道家障。离佛正教障。入魔境界障。不见善知识障。不生诸善根障。增不善法障。生恶家障。生边地障。生恶人中障。生天贫穷障。生诸龙夜叉干闼婆阿修罗迦楼罗紧那罗摩睺罗伽罗刹中障。不乐佛法障。习童蒙法障。乐小乘障。不乐大乘障。多生惊怖障。乐生死障。着三界障。不护佛法障。不乐闻佛自在神力障。离菩萨清净诸根障。离菩萨行障。离菩萨深心希望障。不摄正念障。不发起一切智心障。不净施行障。不净业障。不净报障。不成长诸力障。断智慧根障。不受持菩萨诸行障。诽谤佛法障。远离菩提障。不入佛境障。堕诸魔界障。不能求佛法障。闻诸菩萨大庄严事生恐怖障。不乐菩萨共住障。不乐求菩萨善根业障。邪见盖疑障。增益愚痴障。舍菩萨戒随顺破戒障。不信如来戒障。闻佛赞叹诸持戒者生嗔恚心障。离忍辱乐常懈怠障。谤诸菩萨不退精进障。舍三昧慧障。诽谤般若波罗蜜巧方便障。不知是处非处方便障。不知度脱众生方便障。不入菩萨诸深智障。不出生菩萨诸道障。于菩萨十种眼生盲障。于菩萨法不能出生无碍法流障。无碍耳鼻障。不具相好障。无碍舌障。不能别知众生音声障。于众生中生懈怠心障。狂乱业障。离三种戒障。无碍诸入障。口四过障意恶业障。生增上贪恚邪见障。不求正法障。于菩萨法懈怠心障。菩萨精进法中疑惑心障。舍离菩萨决定法障。损减菩萨智慧门障。损减正念障。远离佛法障。不习菩萨离生法障。菩萨谦下心障。远离声闻缘觉离生法障。不顺三世诸佛菩萨障。佛子。菩萨摩诃萨。起一嗔恚心。受如是等百障法门。乃至百千障碍法门。何以故。佛子。我不见有一恶法出过菩萨一嗔恚心。<br> 　　 佛子。是故菩萨摩诃萨。欲疾具足菩萨行者。应当修习十种正法。何等为十。所谓不舍一切众生。于诸菩萨生如来想。常不诽谤一切佛法。于诸佛刹得无尽智恭敬信乐菩萨所行。不舍虚空法界等菩提之心。分别菩提究竟佛力到于彼岸。修习菩萨一切诸辩。教化众生心无疲厌。于一切世界示现受生而不乐着。<br> 　　 佛子。菩萨摩诃萨。安住如是十种正法。则能摄取十种清净之法。何等为十。所谓于甚深法究竟清净。亲近善知识清净。能护诸佛正法清净。悉能分别空界清净。善入法界清净。智慧了诸心行清净。令诸菩萨善根清净。心常不着诸劫清净。智慧观察三世清净。成就诸佛种姓清净。<br> 　　 佛子。菩萨摩诃萨。安住如是清净正法。则能具足十种正智。何等为十。所谓分别众生心心行智。分别众生诸业报智。普照一切诸佛法智。于诸佛法得方便次第智。具足一切总持门智。成就一切文字辩智。善知众生一切语智。示现一切世界身智。具足普照一切众生智。于一切趣得一切智。<br> 　　 佛子。菩萨摩诃萨。安住如是十种正智。则入十种巧随顺入。何等为十。所谓一切世界入一毛道。一毛道出不可思议刹。一切众生身悉入一身于一身出无量诸身。不可说劫悉入一念令一念入不可说劫。一切佛法悉入一法令一法入一切佛法。一切诸入入于一入令一入入一切诸入。一切诸根入于一根令一根入一切诸根。一切诸根入非根法非根法入一切诸相。一切诸相悉入一相一相入于一切诸相。一切语音入一语音一语音入一切语音。一切三世悉入一世令一世入一切三世。<br> 　　 佛子。菩萨摩诃萨。分别如是十种入法。则能安住十种直心。何等为十。所谓安住一切世界语言非语言法直心。安住正念一切众生直心。安住虚空界直心。安住法界无量无边直心。安住一切佛顺正法直心。安住甚深善法不坏正法直心。安住除灭一切疑惑直心。安住等观三世法直心。安住三世诸佛平等直心。安住诸佛无量力直心。<br> 　　 佛子。菩萨摩诃萨。安住如是十种直心。则得诸佛十种巧方便法。何等为十。所谓得巧方便。普照一切诸佛深法。得巧方便。出生诸佛甚深胜法。得巧方便。分别演说一切诸佛庄严之法。得巧方便。深入一切佛平等法。得巧方便。分别别相一切佛法。得巧方便。入不可坏诸佛正法。得巧方便。入一切佛诸庄严法。得巧方便。以一方便入一切佛法。得巧方便。入佛无量诸方便法。得巧方便。于一切佛法心得自在而不退转。佛子。是为十种巧方便法。 　　 佛子。是故菩萨摩诃萨。应当一心恭敬听受是法。何以故。菩萨摩诃萨。得闻是法。以少方便。疾得阿耨多罗三藐三菩提。与三世诸佛等。<br> 　　 尔时佛神力故。法如是故。十不可说亿那由他佛刹微尘等世界六种震动。雨出过诸天一切华云雨。妙香云雨。末香云雨。衣盖幢幡众宝庄严具云雨。妓乐云雨。诸菩萨云雨。不可说赞叹佛云雨。不可说赞叹善哉云雨。佛音声满法界云雨。不可说净世界云雨。不可说长养菩萨功德云雨。不可说光明云雨。不可说种种神力自在云雨。如此世界四天下佛坐道场。雨如是等种种云雨演说诸法。十方世界亦复如是。<br> 　　 尔时佛神力故。法如是故。过十不可说世界微尘等刹。有十佛世界微尘数菩萨摩诃萨。来诣此土充满十方。作如是言。善哉善哉。佛子。能说如是诸佛如来最大誓愿授记深法。我等同号皆名普贤。于诸普胜世界诸普幢自在如来所。来诣此土。一切世界亦说此法。如是句身味身一切诸行无有增减。是故来此为汝作证。如是十佛世界微尘数菩萨摩诃萨。来为作证。一切十方诸如来所亦复如是。 <br> 　　 尔时普贤菩萨摩诃萨。以佛神力自善根力。观察十方及诸法界。欲明诸菩萨行诸佛菩提。欲说大愿。欲分别一切世界诸劫。欲明随时示现佛出世间。欲随众生根悉令受化。欲明如来诸所说法无有虚妄。欲随种善根果报不虚。欲明菩萨清净法身。出妙音声。觉悟众生。起菩提心故。以偈颂曰。 <br> 　　 一切众欢喜　　除灭诸阴盖 <br> 　　 一心恭敬听　　菩萨诸愿行 <br> 　　 随三世菩萨　　所行诸愿行 <br> 　　 我当次第说　　菩萨胜妙法 <br> 　　 一切诸劫数　　及世界业数 <br> 　　 我说无等等　　应化兴于世 <br> 　　 见过去诸佛　　于彼发大愿 <br> 　　 饶益众生类　　除灭一切苦 <br> 　　 菩萨论师王　　所行无断绝 <br> 　　 得无等等法　　一切智境界 <br> 　　 菩萨见过去　　一切诸导师 <br> 　　 放大光明网　　普照十方界 <br> 　　 发如是大愿　　我为世间灯 <br> 　　 功德庄严身　　具足十力智 <br> 　　 一切诸群生　　贪恚痴炽盛 <br> 　　 我当为除灭　　无量恶道苦 <br> 　　 发如是誓愿　　坚固不退转 <br> 　　 具修菩萨行　　究竟无碍力 <br> 　　 如是誓愿已　　世间行不转 <br> 　　 所行无虚妄　　究竟论王法 <br> 　　 于一贤劫中　　千佛出于世 <br> 　　 随彼佛正法　　次第分别说 <br> 　　 如此贤劫佛　　无量劫亦然 <br> 　　 未来诸佛法　　我当次第说 <br> 　　 如一佛刹性　　无量刹亦然 <br> 　　 一切佛国性　　我悉分别说 <br> 　　 诸佛次兴世　　随愿随名号 <br> 　　 随彼所得记　　随其所寿命 <br> 　　 随所修正法　　专求无碍道 <br> 　　 随所化众生　　正法住于世 <br> 　　 随所净佛刹　　众生及法轮 <br> 　　 说法时非时　　次第净群生 <br> 　　 随彼众生行　　种种诸业性 <br> 　　 上中下差别　　随应所受化 <br> 　　 如是甚深智　　菩萨入是行 <br> 　　 修习普贤业　　具足智慧轮 <br> 　　 身业无障碍　　口业悉清净 <br> 　　 意业亦无碍　　通达三世法 <br> 　　 菩萨如是行　　究竟普贤道 <br> 　　 出生净智日　　普照诸法界 <br> 　　 于不可说劫　　及一切佛刹 <br> 　　 菩萨一念知　　于彼无所着 <br> 　　 行者入如是　　奇特甚深地 <br> 　　 菩萨妙法中　　我当说少分 <br> 　　 智慧无边际　　究竟佛境界 <br> 　　 善入一切处　　成就不退转 <br> 　　 具普贤净慧　　满足普贤愿 <br> 　　 菩萨究竟行　　深入无等智 <br> 　　 于一微尘中　　悉内一切刹 <br> 　　 见彼无量佛　　具闻演说法 <br> 　　 如一微尘中　　一切尘亦然 <br> 　　 见刹及诸佛　　是不思议智 <br> 　　 一一微尘中　　普见三世法 <br> 　　 五趣生死道　　皆悉分别知 <br> 　　 一一微尘中　　有无量佛刹 <br> 　　 一中知无量　　无量中知一 <br> 　　 如是法界等　　一切诸佛土 <br> 　　 同性及异性　　皆悉能了知 <br> 　　 深入微细智　　分别诸世界 <br> 　　 一切劫成坏　　悉能分别说 <br> 　　 知诸劫修短　　三世即一念 <br> 　　 同行不同行　　皆悉分别知 <br> 　　 深入诸世界　　清净不清净 <br> 　　 身中无量刹　　一刹无量身 <br> 　　 一切十方中　　无量诸世界 <br> 　　 种种无数性　　一切悉能知 <br> 　　 一切三世中　　无量佛国土 <br> 　　 具足甚深智　　悉了彼成败 <br> 　　 十方诸世界　　有成或有败 <br> 　　 普贤悉深入　　一切能了知 <br> 　　 以净慧眼见　　无量诸佛土 <br> 　　 分别知诸业　　随行故清净 <br> 　　 菩萨摩诃萨　　善知众生行 <br> 　　 以诸恶业故　　而得不净土 <br> 　　 无量无边刹　　即知为一刹 <br> 　　 如是入诸刹　　一切莫能知 <br> 　　 一切诸世界　　令入一刹中 <br> 　　 世界不积聚　　亦复不离散 <br> 　　 或伏或有仰　　或高或复下 <br> 　　 世界众生相　　菩萨皆悉知 <br> 　　 或有翻覆刹　　无量诸佛土 <br> 　　 知种种是一　　知一是种种 <br> 　　 普贤真佛子　　以不思议智 <br> 　　 知难思议刹　　了达无边际 <br> 　　 知诸世界化　　刹化众生化 <br> 　　 了知诸法化　　究竟诸佛化 <br> 　　 甚深世间法　　种种庄严事 <br> 　　 众生无量报　　皆心业庄严 <br> 　　 真佛子善学　　甚深妙法界 <br> 　　 具自在神力　　充满十方刹 <br> 　　 众生等诸劫　　常说世界法 <br> 　　 一切莫能知　　唯除等正觉 <br> 　　 世界及如来　　种种诸名号 <br> 　　 无量劫演说　　犹不能究竟 <br> 　　 何况心境界　　三世诸佛法 <br> 　　 真实妙法界　　诸佛一切地 <br> 　　 清净无碍念　　具足无碍智 <br> 　　 分别说法界　　智慧到彼岸 <br> 　　 如是诸世界　　无量业庄严 <br> 　　 菩萨一念中　　悉知三世刹 <br> 　　 于彼世界中　　行诸最胜行 <br> 　　 究竟等正觉　　显现自在力 <br> 　　 如是未来世　　一切世界中 <br> 　　 诸佛次兴世　　菩萨悉能知 <br> 　　 彼行诸妙愿　　境界修功德 <br> 　　 随劫成正觉　　菩萨分别知 <br> 　　 亦知彼寿量　　及所化众生 <br> 　　 随方便法门　　为众转法轮 <br> 　　 菩萨如是知　　具普贤行地 <br> 　　 成就一切智　　与诸如来等 <br> 　　 现在十方界　　无量诸佛土 <br> 　　 深入此世界　　通达诸法界 <br> 　　 于彼世界中　　现在无数佛 <br> 　　 无碍论山王　　究竟自在法 <br> 　　 知净土及众　　应化自在力 <br> 　　 尽无量亿劫　　常思惟是事 <br> 　　 调御世间尊　　成就自在力 <br> 　　 菩萨究竟度　　深入智慧藏 <br> 　　 菩萨具出生　　无碍眼耳鼻 <br> 　　 无碍广长舌　　令众悉欢喜 <br> 　　 最胜无碍心　　无量普清净 <br> 　　 甚深无碍智　　悉了三世法 <br> 　　 善学一切化　　刹化众生化 <br> 　　 能化世间化　　究竟化彼岸 <br> 　　 种种业庄严　　严饰诸世间 <br> 　　 成就佛智慧　　善知一切相 <br> 　　 一一如来身　　以无量方便 <br> 　　 随其所应化　　度脱无量众 <br> 　　 深入智境界　　出世间慧日 <br> 　　 所行不退转　　遍游一切刹 <br> 　　 深解诸世间　　如梦如幻化 <br> 　　 一切众生界　　了达悉如电 <br> 　　 不取虚妄劫　　及一切世间 <br> 　　 善解非真实　　于彼无所著 <br> 　　 无量无数劫　　解之即一念 <br> 　　 知念亦非念　　世间无实念 <br> 　　 不动于本座　　一念游十方 <br> 　　 无量无边劫　　常化诸众生 <br> 　　 不可说诸劫　　即是一念顷 <br> 　　 亦不令劫短　　究竟刹那法 <br> 　　 一切诸世间　　及诸众生心 <br> 　　 非一亦非二　　菩萨悉了知 <br> 　　 众生世界劫　　诸佛及佛法 <br> 　　 皆悉如幻化　　法界无有二 <br> 　　 普于十方刹　　示现无量身 <br> 　　 不取虚妄身　　法界无所著<br> 　　 无二智慧中　　出生人师子 <br> 　　 不著不二法　　知无一二故 <br> 　　 菩萨知诸法　　如焰如电光 <br> 　　 如响亦如梦　　如幻如变化 <br> 　　 如是随顺入　　一切佛境界 <br> 　　 成就平等智　　普照深法界 <br> 　　 以无量大悲　　观察诸众生 <br> 　　 远离染著心　　清净观世间 <br> 　　 广净无尽身　　深入方便地 <br> 　　 菩萨常正念　　论师子妙法 <br> 　　 见世众苦恼　　发无量大愿 <br> 　　 所行皆清净　　普遍诸法界 <br> 　　 诸佛及菩萨　　佛法与世间 <br> 　　 菩萨方便观　　通达无差别 <br> 　　 清净法身藏　　一切诸世间 <br> 　　 世间及法身　　二俱无所著 <br> 　　 譬如净水中　　见影无所有 <br> 　　 法身至十方　　而亦无所至 <br> 　　 如此无所著　　世间清净身 <br> 　　 虽身而非身　　诸法无生故 <br> 　　 深入无尽身　　非生亦非灭 <br> 　　 非常非无常　　示现诸世间 <br> 　　 除灭恶邪见　　成就于正见 <br> 　　 平等观诸云　　不著我我所 <br> 　　 譬如工幻师　　示现种种幻 <br> 　　 本无所从来　　去亦无所至 <br> 　　 幻亦非有量　　亦复非无量 <br> 　　 于彼大众中　　示现量无量 <br> 　　 以此寂灭心　　修习诸善根 <br> 　　 出生诸佛法　　非量非无量 <br> 　　 有量有无量　　皆悉是妄想 <br> 　　 分别一切趣　　不著量无量 <br> 　　 诸佛甚深法　　寂灭最深妙 <br> 　　 甚深无量智　　知甚深诸趣 <br> 　　 菩萨离愚痴　　心意净无量 <br> 　　 修习诸善根　　具足无量愿 <br> 　　 度无量众生　　令至安隐处 <br> 　　 平等观法界　　于彼无所著 <br> 　　 深解真实际　　诸法无所有 <br> 　　 觉悟诸世间　　诸法无生灭 <br> 　　 深知一切法　　随应化众生 <br> 　　 普雨甘露法　　充满诸世间 <br> 　　 化无量众生　　令发菩提心 <br> 　　 不舍菩萨行　　皆得不退转 <br> 　　 随顺佛正法　　究竟得法身 <br> 　　 悉了知世间　　一切众生身 <br> 　　 分别诸众生　　及一切佛刹 <br> 　　 深入智慧海　　通达十方海 <br> 　　 如来净身中　　普现众生身 <br> 　　 菩萨明净眼　　悉皆能睹见 <br> 　　 无量亿劫中　　赞叹如来身 <br> 　　 穷尽一切劫　　犹尚不究竟 <br> 　　 菩萨摩诃萨　　于佛涅槃后 <br> 　　 能于念念中　　分布诸舍利 <br> 　　 如是未来世　　有求佛道者 <br> 　　 无量菩提心　　决定智能知 <br> 　　 如是三世中　　诸佛出于世 <br> 　　 安住普贤行　　皆悉分别知 <br> 　　 如是分别知　　无量诸行地 <br> 　　 成就坚固智　　能转不退轮 <br> 　　 无量深智慧　　究竟如来境 <br> 　　 普贤明净智　　深入不退转 <br> 　　 一切最胜尊　　深入妙境界 <br> 　　 究竟不退转　　得无上菩提 <br> 　　 无量无边心　　一切种种业 <br> 　　 修习诸想行　　能于一念知 <br> 　　 染污不染污　　学心无学心 <br> 　　 菩萨一念中　　觉悟无量心 <br> 　　 了知非一二　　非秽亦非净 <br> 　　 亦复非积集　　皆从因缘起 <br> 　　 如是分别知　　一切众生心 <br> 　　 世间诸佛刹　　悉皆是虚妄 <br> 　　 如是妙方便　　深入菩萨行 <br> 　　 皆与普贤等　　如来法化生 <br> 　　 一切众生类　　善恶想不同 <br> 　　 或有生天上　　有堕诸恶道 <br> 　　 菩萨见世间　　皆从业缘起 <br> 　　 常著虚妄想　　流转于生死 <br> 　　 十方诸众生　　虚诳网所覆 <br> 　　 菩萨一念中　　方便令解脱 <br> 　　 如是诸根入　　眼耳鼻舌身 <br> 　　 分别知意业　　世间想不同 <br> 　　 一一眼境界　　出生无量眼 <br> 　　 种种相不同　　无量无有边 <br> 　　 随众生所行　　一切善恶业 <br> 　　 于彼得果报　　像类悉不同 <br> 　　 普贤清净眼　　深入诸地力 <br> 　　 一一眼境界　　出生无量智 <br> 　　 如是诸世间　　悉能分别知 <br> 　　 究竟一切行　　逮得不退转 <br> 　　 佛说菩萨说　　刹说众生说 <br> 　　 三世一切说　　菩萨分别知 <br> 　　 过去是未来　　未来是过去 <br> 　　 现在是去来　　菩萨晓了知 <br> 　　 如是无量世　　觉悟相不同 <br> 　　 方便究竟行　　具足诸佛智</p>
<div class="jwbt-box"><div class="jwbtbm"><a name=j0083-04-12><a href="0083-04.htm#MENU-top">宝王如来性起品第三十二之一</div></div></a></a>
<p> 　　 尔时如来眉间白毫相中。放大光明。名曰明如来法。无量亿那由他阿僧祇光以为眷属。普照十方一切世界。围绕十匝显现如来无量自在。觉悟无数亿那由他诸菩萨众。一切世界六种震动。除灭一切诸恶道苦。映蔽一切诸魔光明犹若聚墨。显现一切如来菩提。显现一切诸佛大众。究竟庄严。普照法界虚空界等一切世界。复还围绕一切菩萨诸大众已。入如来性起妙德菩萨顶。尔时一切大众。心大欢喜身意柔软。作如是念。甚奇希有。如来今者放大光网。必当演说甚深正法。尔时如来性起妙德菩萨。于莲华座起。偏袒右肩。右膝着莲华台上。一心合掌正向如来。以偈颂曰。 <br> 　　 正觉一切法　　究竟诸境界 <br> 　　 三世大仙等　　是故恭敬礼 <br> 　　 究竟无相境　　相好庄严身 <br> 　　 普放离垢光　　除灭一切魔 <br> 　　 震动十方界　　一切诸佛刹 <br> 　　 众生不恐怖　　是佛威神力 <br> 　　 安住如虚空　　清净法界等 <br> 　　 除灭一切恶　　令众得清净 <br> 　　 无量劫苦行　　一心求佛道 <br> 　　 得无碍境智　　与诸如来等 <br> 　　 普放无量光　　震动一切刹 <br> 　　 显现自在力　　来入我身中 <br> 　　 善学诸菩萨　　皆悉来集会 <br> 　　 是故我发心　　应有法王事 <br> 　　 大众皆清净　　究竟菩萨行 <br> 　　 智慧无染著　　成就无所畏 <br> 　　 大仙行无量　　智慧力精进 <br> 　　 开发菩萨心　　如来甚深法 <br> 　　 正觉微妙义　　谁能演说者 <br> 　　 我今欲请问　　愿佛为显示 <br> 　　 说是偈已。时如来口中放大光明。名无碍无畏。无量亿那由他阿僧祇光以为眷属。普照十方一切世界。围绕十匝。显现如来无量自在。觉悟无数亿那由他诸菩萨众。一切世界六种震动。除灭一切诸恶道苦。映蔽一切诸魔光明犹若聚墨。显现一切如来菩提。显现一切诸佛大众。究竟庄严。普照法界虚空界等一切世界。复还围绕一切菩萨诸大众已。入普贤菩萨摩诃萨口。尔时普贤菩萨摩诃萨身及师子座。殊胜百倍诸菩萨身及师子座。唯除如来所处之座。<br> 　　 尔时如来性起妙德菩萨。问普贤菩萨摩诃萨言。佛子。佛所显现大威神力不可思议。是何瑞相。<br> 　　 尔时普贤菩萨摩诃萨。答如来性起妙德菩萨言。佛子。如我惟忖。如我所见。过去如来应供等正觉。放大光明。必说如来性起正法。是故今佛放大光明。显自在力。必说如来性起正法。时如来性起妙德菩萨。闻如来性起正法名已。一切大地六种震动。出生无量论难光明。<br> 　　 尔时如来性起妙德菩萨。问普贤菩萨摩诃萨言。佛子。云何菩萨摩诃萨。知如来应供等正觉性起正法。佛子。无数亿那由他菩萨摩诃萨清净众会。善学修行清净诸业。念慧成就。诸佛庄严。究竟彼岸。住佛威仪具如来行。正念诸佛未曾散乱。大悲观察一切众生。决定智慧。分别菩萨诸妙神通。得佛神力。安住一切诸佛功德。成就如是无量功德。诸大菩萨皆来集会。仁者。曾于无量亿那由他佛所。恭敬供养种诸善根。成就菩萨无上妙行诸三昧门。皆得自在。深入一切如来秘密。于诸佛法除众疑惑。深入佛法。善知一切众生诸根。随众生性而为说法。随顺佛智。分别演说一切佛法。究竟彼岸。成就如是等无量功德。善哉佛子。愿为说如来性起正法。尔时如来性起妙德菩萨。欲重明此义。向普贤菩萨。以偈颂曰。 <br> 　　 善哉无碍智　　觉悟一切法 <br> 　　 具足平等慧　　说佛无量境 <br> 　　 诸佛子闻已　　心皆大欢喜 <br> 　　 愿时为敷演　　如来性起法 <br> 　　 何等如来身　　清净妙音声 <br> 　　 云何如来心　　及无量境界<br>      修习何等法    速成等正觉<br> 　　 何等如来行　　及诸佛菩提<br> 　　 云何转法轮　　清净妙胜法 <br> 　　 愿为分别说　　善逝涅槃法 <br> 　　 佛子等闻已　　欢喜心无量 <br> 　　 十方众生类　　皆见诸法王 <br> 　　 恭敬供养佛　　于彼种善根 <br> 　　 若有见诸佛　　恭敬种善根 <br> 　　 功德藏无量　　愿为分别说 <br> 　　 若有闻一切　　如来之名号 <br> 　　 十方现在佛　　及已般涅槃 <br> 　　 无尽功德藏　　闻名欢喜者 <br> 　　 彼得何等利　　哀愍分别说 <br> 　　 清净真佛子　　愿为广敷演 <br> 　　 分别深境界　　无量功德海 <br> 　　 一切诸菩萨　　皆一心合掌 <br> 　　 恭敬观善逝　　瞻仁兼及我 <br> 　　 巧语微妙音　　愿说真实义 <br> 　　 除灭诸疑惑　　清净如虚空 <br> 　　 因缘及譬谕　　为我分别说 <br> 　　 无量众闻已　　皆发菩提心 <br> 　　 一切诸如来　　相好庄严身 <br> 　　 充满十方国　　方便度众生 <br> 　　 出微妙音声　　演说无量法 <br> 　　 因喻随应化　　示悟佛菩提 <br> 　　 十方一切界　　无量佛刹中 <br> 　　 不可称说劫　　是会甚难见 <br> 　　 如此大众集　　清净诸佛子 <br> 　　 无量亿劫中　　难见亦难闻 <br> 　　 是故真佛子　　愿说微妙义 <br> 　　 显现广无量　　如来性起法 <br> 　　 一切诸菩萨　　皆一心合掌 <br> 　　 渴仰于大乘　　愿雨甘露法 <br> 　　 尔时普贤菩萨摩诃萨。告如来性起妙德菩萨等诸大众言。佛子。如来应供等正觉性起正法不可思议。所以者何。非少因缘。成等正觉出兴于世。佛子。以十种无量无数百千阿僧祇因缘。成等正觉出兴于世。何等为十。一者发无量菩提之心不舍一切众生。二者过去无数劫修诸善根正直深心。三者无量慈悲救护众生。四者行无量行不退大愿。五者积无量功德心无厌足。六者恭敬供养无量诸佛教化众生。七者出生无量方便智慧。八者成就无量诸功德藏。九者具足无量庄严智慧。十者分别演说无量诸法实义。佛子。如是等十种无量无数百千阿僧祇法门。成等正觉出现于世。<br> 　　 佛子。譬如三千大千世界。非少因缘成。以无量因缘乃能得成。所谓兴大云雨。因大雨故起四风轮。何等为四。一名曰持。能持大水。二名渐消。渐消大水。三名曰起。起诸处所。四名庄严。庄严三千大千世界众生业报。如是四种皆众生业报及诸菩萨善根所起。佛子。如是等无量因缘。乃成三千大千世界。法如是故。无有作者亦无成者。如来应供等正觉亦复如是。非少因缘成。以无量因缘。成等正觉出兴于世。所谓菩萨摩诃萨。曾于过去无量佛所。闻受正法甘露大雨。因是能起如来四种智慧风轮。何等为四。一者正念持陀罗尼未曾忘失。如来大智风轮。能持如来一切法雨。二者止观如来大智风轮。悉能消灭一切烦恼。三者善回向如来大智风轮。成就一切功德善根。四者出生离垢诸庄严法如来大智风轮。皆令众生诸根清净相好庄严。如来无漏善根所成。法如是故。无有作者亦无成者。佛子。是为第一最胜法门成等正觉出兴于世。菩萨摩诃萨应如是知。<br> 　　 复次佛子。譬如三千大千世界成时。大云降雨名曰洪澍。一切世界不能容持。除大千世界初始成时。如来应供等正觉。亦复如是。出兴于世。演说如来性起法雨。一切声闻缘觉不能受持。除成就诸力菩萨摩诃萨。佛子是为第二因缘成等正觉出兴于世。菩萨摩诃萨应如是知。<br> 　　 复次佛子。譬如众生业报大云降雨。无所从来去无所至。如来应供等正觉。亦复如是。以诸菩萨善根力故。演说如来性起法雨。无所从来去无所至。佛子。是为第三因缘成等正觉出兴于世。菩萨摩诃萨应如是知。<br> 　　 复次佛子。譬如大云降雨。大千世界一切众生无能知数。若欲算计令心狂乱。除大千世界主摩酰首罗天王。乃至一滴无不知者。以本善根果报力故。如来应供等正觉亦复如是。出兴于世。说如来性起甘露法雨。一切众生声闻缘觉所不能知。若欲思量令心狂乱。除一切世界主。菩萨摩诃萨乃至一句一味悉分别知。于过去佛所修地力故。佛子。是为第四因缘成等正觉出兴于世。菩萨摩诃萨应如是知。<br> 　　 复次佛子。譬如大云降雨。名灭炽然。或名能起。或名能坏。或名成宝。或名分别大千世界。如来应供等正觉。亦复如是。出兴于世。雨正法雨名曰除灭。除灭众生烦恼盛火。或有法雨名曰能起。能起众生一切善根。或有法雨名曰能坏。能坏众生诸恶邪见。或有法雨名曰成宝。能成众生一切智宝。或有法雨名曰分别。分别众生心心所行。佛子。是为第五因缘成等正觉出兴于世。菩萨摩诃萨应如是知。<br> 　　 复次佛子。譬如大云雨一味水。随其所雨而有差别。如来应供等正觉。亦复如是。雨于大悲一味法雨。随所应化种种不同。佛子。是为第六因缘成等正觉出兴于世。菩萨摩诃萨应如是知。<br> 　　 复次佛子。譬如三千大千世界初始成时。先成色界诸天宫殿。次成欲界诸天宫殿。次成人处及余众生诸所住处。如来应供等正觉。亦复如是。出兴于世。先起菩萨诸行智慧。次起缘觉声闻及余众生一切善根。佛子。譬如大云雨一味水。随诸众生善根力故。起种种宫殿。如来大悲一味法水。随众生器根不同故。法雨差别。佛子。是为第七因缘成等正觉出兴于世。菩萨摩诃萨应如是知。<br> 　　 复次佛子。譬如世界初始成时。有大水轮。遍满三千大千世界。满世界已。生大莲华名如来性起。诸功德宝以为庄严。遍覆三千大千世界。光照十方一切国土。时摩酰首罗净居天等。见莲华已。即决定知如莲华敷诸佛出兴世。佛子。尔时有风轮起名净光明。能成色界诸天宫殿。又风轮起名净庄严。能成欲界诸天宫殿。又风轮起名不可坏。能成大小围山及金刚山。又风轮起名曰胜高。能成须弥山王。又风轮起名曰不动。能成十种大山。何等为十。所谓芭蕉山。仙人山。伏魔山。大伏魔山。持劫山。黑山。目真邻陀山。摩诃目真邻陀山。香山。雪山。又风轮起名曰安住。能成大地。又风轮起名曰庄严。能成地天宫殿乾闼婆宫殿。又风轮起名无尽藏。能成三千大千世界海。又风轮起名明净藏。能成大千世界珍宝。又风轮起名坚固根。能成一切如意树。佛子。是为大云雨一味水。以众生善根果报力故。法如是故。起种种风轮。风轮差别故。大千世界形类不同。如来应供等正觉。亦复如是。出兴于世。具诸善根。有光明。名无上大智不断如来性起不思议智。普照十方世界。授一切菩萨如来记。号成等正觉出兴于世。又能善知一一佛所有几菩萨成就功德。复有光明。名离垢净如来大智。能成如来无漏无生智。复有光明。名曰普照如来大智。能成如来不可思议法界智。复有光明。名持佛性如来大智。能成如来不动诸力。复有光明。名无坏最胜如来大智。能成如来无所畏智。复有光明。名一切明如来大智。能成如来坚固不退一切种智。复有光明。名出生变化如来大智。能令见闻恭敬供养诸如来者。善根不虚。复有光明。名普随顺至如来大智。能成如来无尽功德智慧清净法身。饶益众生。复有光明。名不可究竟如来大智。能成如来甚深妙智。不断三宝。复有光明。名种种庄严如来大智。能成如来相好严身。令一切众生皆悉欢喜得一切智。复有光明。名不可坏如来大智。能成如来法界虚空界等无有穷尽殊胜寿命。佛子。如来大悲一味之水。以诸菩萨善根力故。及余众生根差别故。法如是故。如来智慧应化不同。佛子。如来性起正法。一切如来平等智慧光明所起。一切如来一味智慧。出生无量无边功德。众生念言。此诸功德如来所造。佛子。此非如来神力所造。佛子。乃至一菩萨不于佛所曾种善根能得如来少分智慧无有是处。但以诸佛为一切群生作善知识。众生依此得大智慧。无有作法亦无作者。佛子。是为第八因缘成等正觉出兴于世。菩萨摩诃萨。应如是知。<br> 　　 复次佛子。譬如有四风轮依虚空住能持水轮。何等为四。所谓安住。不动。常住。坚固是名为四。能持水轮。水轮能持大地令不败坏。是故说大地依水轮。水轮依风轮。风轮依虚空。虚空无所依。虚空虽无所依。能令三千大千世界而得安住。如来应供等正觉。亦复如是。依如来起四种无碍大智风轮。能持一切众生善根。何等为四。所谓摄取众生皆令欢喜大智风轮。分别诸法令众生乐求大智风轮。守护众生一切善根大智风轮。决定了知无漏法界大智风轮。是名四种大智风轮。大慈为众生归依。大悲度脱众生。大慈大悲饶益众生。大慈大悲依方便智。大方便智依于如来。如来无所依。无碍慧光普照十方一切世界。佛子。是为第九因缘成等正觉出兴于世。菩萨摩诃萨应如是知。<br> 　　 复次佛子。譬如大千世界成已种种饶益无量众生。水性众生得水安乐。陆地众生得地安乐。宫殿众生得宫殿安乐。空中众生得空安乐。如来应供等正觉亦复如是。出兴于世。种种饶益一切众生。见闻如来踊跃欢喜修诸善根。住尸罗者得佛戒乐。住四禅四无量者。得圣无上智明之乐。住法门者。得真实乐。住照明者。得净智乐。如是等无量法门种种饶益一切众生。佛子。是为第十因缘成等正觉出兴于世。菩萨摩诃萨应如是知。 <br> 　　 佛子。菩萨摩诃萨。又复应知。如来性起正法。功德无量。行无量故。充满十方。无来去故。离生住灭。无有行故。离心意识。无有身故。性如虚空。悉平等故。一切众生无我我所。无有尽故。一切刹无尽。无有转故。不断未来际。无有退故。如来智无碍。无二平等。观察有为无为故。成等正觉饶益众生。本行回向自在满足故。尔时普贤菩萨。欲重明此义。以偈颂曰。 <br> 　　 一切众谛听　　如来十力法 <br> 　　 一切诸世间　　最胜无有上 <br> 　　 悉与无等等　　亦与虚空等 <br> 　　 功德无等者　　境界不可量 <br> 　　 一切诸如来　　功德无有量 <br> 　　 诸余众生类　　无能思议者 <br> 　　 如来一法门　　一切诸群生 <br> 　　 无量亿劫中　　思量不能尽 <br> 　　 十方诸佛刹　　尽末为微尘 <br> 　　 有人能计算　　悉了知其数 <br> 　　 彼人无量劫　　算数诸如来 <br> 　　 一毛之功德　　莫能知少分 <br> 　　 譬如一士夫　　能量虚空界 <br> 　　 又第二士夫　　随算知量数 <br> 　　 于亿无数劫　　算量空可尽 <br> 　　 如来诸功德　　不可得穷尽 <br> 　　 譬如有士夫　　能于一念中 <br> 　　 数三世众生　　心心之所行 <br> 　　 众生数等劫　　数之犹可尽 <br> 　　 如来无量德　　其数不可尽 <br> 　　 譬如诸法界　　分际不可得 <br> 　　 一切非一切　　非见不可取 <br> 　　 如是诸如来　　境界不可尽<br> 　　 一切非一切　　法界无穷尽 <br> 　　 譬如如如性　　离虚妄寂灭 <br> 　　 亦无有生者　　亦无有灭者 <br> 　　 如是诸如来　　及一切境界 <br> 　　 亦同如如性　　不增亦不减 <br> 　　 譬如未来际　　真实际无际 <br> 　　 三世性自离　　真实不可得 <br> 　　 等正觉如是　　境界亦复然 <br> 　　 一切三世中　　通达无障碍 <br> 　　 诸法无变易　　性空无作故 <br> 　　 离垢无染污　　其性如虚空 <br> 　　 一切诸如来　　清净性亦然 <br> 　　 一切性无性　　非有亦非无 <br> 　　 正法性远离　　一切语言道 <br> 　　 一切趣非趣　　皆悉寂灭性 <br> 　　 一切诸如来　　境界亦如是 <br> 　　 远离语言道　　不可为譬谕 <br> 　　 诸佛觉悟法　　性相皆寂灭 <br> 　　 如鸟飞空中　　足迹不可得 <br> 　　 无量大愿果　　成就净色身 <br> 　　 具十力功德　　示现大神变 <br> 　　 如来甚深法　　若有欲知者 <br> 　　 应当净其意　　犹若如虚空 <br> 　　 远离虚妄想　　及邪见颠倒 <br> 　　 修习清净道　　究竟得净意 <br> 　　 是故诸佛子　　一心善谛听 <br> 　　 诸善逝境界　　我当说少分 <br> 　　 一切诸十方　　功德不可数 <br> 　　 觉悟群生故　　我今少演说 <br> 　　 一切诸导师　　起清净身业 <br> 　　 口业及意业　　境界悉清净 <br> 　　 如来深境界　　清净妙法轮 <br> 　　 涅槃诸善根　　我当分别说 <br> 　　 譬如大千界　　国土初成时 <br> 　　 非是少因缘　　能成于世界 <br> 　　 无量方便力　　一切因缘起 <br> 　　 三千大千界　　安置诸群生 <br> 　　 如是诸最胜　　如来性起法 <br> 　　 无量功德藏　　一切莫能知 <br> 　　 十方诸世界　　皆末为微尘 <br> 　　 算数诸微尘　　及知众生心 <br> 　　 微尘众生心　　犹尚可知数 <br> 　　 一切诸十力　　功德不可知 <br> 　　 譬如因重云　　能澍降大雨 <br> 　　 四种风轮起　　能成三千界 <br> 　　 众生诸善根　　菩萨功德力 <br> 　　 三千世界起　　安置众生类 <br> 　　 如来亦如是　　因缘法云起 <br> 　　 大智慧风轮　　离垢清净意 <br> 　　 一切诸佛所　　修习诸善根 <br> 　　 回向与众生　　速成等正觉 <br> 　　 譬如虚空中　　云雨名洪澍 <br> 　　 一切诸世界　　无堪受持者 <br> 　　 除三千大千　　世界初成时 <br> 　　 不可动风轮　　依止虚空界 <br> 　　 如来亦如是　　初成等正觉 <br> 　　 十方一切界　　法云降大雨 <br> 　　 充满胜法界　　无有能持者 <br> 　　 唯诸大菩萨　　成就无量德 <br> 　　 空中兴云雨　　无作无造者 <br> 　　 本无所从来　　去亦无所至 <br> 　　 如来亦如是　　法云雨甘露 <br> 　　 本无所从来　　去亦无所至 <br> 　　 一切诸菩萨　　修习无量行 <br> 　　 随所应受化　　为彼雨正法 <br> 　　 譬如大云雨　　无有能数者 <br> 　　 唯摩酰首罗　　悉能分别知 <br> 　　 善逝亦如是　　雨无量法雨 <br> 　　 充满诸佛刹　　无有能数者 <br> 　　 唯无上法王　　一切世界主 <br> 　　 悉能分别知　　如观掌中宝 <br> 　　 应灭能寂灭　　应起能令起 <br> 　　 除灭诸邪见　　长养功德宝 <br> 　　 如来雨正法　　除灭诸烦恼 <br> 　　 出生不可数　　无量诸善根 <br> 　　 修习于正见　　远离诸颠倒 <br> 　　 一切诸最胜　　深解功德宝 <br> 　　 譬如虚空中　　普雨一味水 <br> 　　 众生果报力　　所起物不同 <br> 　　 如来雨正法　　大悲一味水 <br> 　　 随应受化故　　种种差别说 <br> 　　 世界初成时　　先起色界宫 <br> 　　 复于欲界天　　次第起宫殿 <br> 　　 次复于人间　　各各造住处 <br> 　　 然后次第起　　乾闼诸龙处 <br> 　　 如来亦如是　　始成等正觉 <br> 　　 初起菩萨行　　次成缘觉乘 <br> 　　 又化心自在　　一切诸声闻 <br> 　　 然后令众生　　修习诸善根 <br> 　　 见清净莲华　　诸天知佛出 <br> 　　 因雨能起风　　风能起世界 <br> 　　 如来放光明　　分别佛菩萨 <br> 　　 能起智慧轮　　通达诸佛法 <br> 　　 水依风轮住　　地依于水轮 <br> 　　 众宝树依地　　虚空无所依 <br> 　　 智轮依如来　　慈悲依智慧 <br> 　　 功德依方便　　法身无所依 <br> 　　 譬如大地起　　饶益诸众生 <br> 　　 水陆群萌类　　各各得安乐 <br> 　　 依虚空众生　　及欲色诸天 <br> 　　 二足四足等　　一切悉饶益 <br> 　　 法王亦如是　　出兴于世间 <br> 　　 令一切众生　　皆悉得饶益 <br> 　　 若人有见闻　　恭敬供养者 <br> 　　 除灭诸烦恼　　深解如来法 <br> 　　 如来性起法　　世间莫能知 <br> 　　 我所说少分　　饶益众生故</p>
<div class="jwbt-box"><div class="jwbt"><a name=j0083-04-13><a href="0083-04.htm#MENU-top">大方广佛华严经卷第三十五</div></a></a>
<div class="jwbtbm"><a name=j0083-04-14><a href="0083-04.htm#MENU-top">宝王如来性起品第三十二之二</div></div></a></a>
<p>　　 尔时普贤菩萨摩诃萨。告诸菩萨言。佛子。云何菩萨摩诃萨。知见如来应供等正觉。此菩萨摩诃萨。知见如是具足成就无量功德。何以故。如来应供等正觉。非一法一行一身一刹化一众生故。此菩萨摩诃萨。知见如来具足成就无量法无量行无量身无量刹。平等教化一切众生故。佛子。譬如虚空。一切色处非色处。无处不至。而非至非不至。何以故。虚空无形色故。如来法身亦复如是。至一切处一切刹一切法一切众生。而无所至。何以故。诸如来身非是身故。随所应化示现其身。佛子。是为菩萨摩诃萨初入胜行门知见如来。复次佛子。譬如虚空弥广。悉能容受一切众生。而无染著。如来法身亦复如是。照一切众生。世间善根离世间善根。亦无染著。何以故。如来法身。于一切染著。悉已断故。佛子。是为菩萨摩诃萨第二胜行知见如来。复次佛子。譬如日出世间。以无量事饶益众生。所谓灭除闇冥。长养一切山林药草百谷卉木。消除冷湿。照空饶益虚空众生。照池则能开敷莲华。普悉照现一切色像。世间事业皆得究竟。何以故。日能普放无量光故。如来身日亦复如是。以无量事。普能饶益一切众生。所谓除灭众恶。长养善法。慧光普照。除灭一切众生闇冥。大慈饶益。救护众生。大悲饶益。度脱一切。正法饶益。长养一切根力觉意。坚信饶益。除心垢浊。见法饶益。不坏因缘。天眼饶益。悉见众生死此生彼。离害饶益。不坏众生一切善根。慧光饶益。开敷一切众生心华。发心饶益究竟一切菩萨所得。何以故。如来身日。普放一切慧光明故。佛子。是为菩萨摩诃萨第三胜行知见如来。复次佛子。譬如日出。先照一切诸大山王。次照一切大山。次照金刚宝山。然后普照一切大地。日光不作是念。我当先照诸大山王。次第乃至普照大地。但彼山地有高下故照有先后。如来应供等正觉。亦复如是。成就无量无边法界智慧日轮。常放无量无碍智慧光明。先照普贤菩萨摩诃萨等诸大山王。次照缘觉。次照声闻。次照决定善根众生。随应受化。然后悉照一切众生乃至邪定。为作未来饶益因缘。如来智慧日光不作是念。我当先照菩萨。乃至邪定。但放大智光普照一切。佛子。譬如日月出现世间。乃至深山幽谷无不普照。如来智慧日月。亦复如是。普照一切无不明了。但众生希望善根不同故。如来智光种种差别。佛子。是为菩萨摩诃萨第四胜行知见如来。复次佛子。譬如日出世间。生盲众生未曾睹见。何以故。无肉眼故。佛子。此生盲众生虽不见日。亦为日光之所饶益。因日光故。而得饮食资生众具。消除冷湿令体轻软。风寒痰癊诸患悉除安隐快乐。如来慧日出现世间。亦复如是。一切邪见犯戒无智邪命生盲众生。未曾睹佛智慧日光。何以故。无信心眼故。佛子。生盲众生。虽不见如来智慧日光。然此众生。亦为如来智慧日光之所饶益。除灭四大一切诸苦。身体安乐。断一切烦恼毒痛根本。佛子。如来有光。名曰一切功德积聚。复有光明。名普照一切。复有光明。名曰清净自在普照。复有光明。名出大妙音。复有光明。名普照一切诸语言法。复有光明。名自在。除灭一切疑惑。复有光明。名无依普照。复有光明。名智慧自在。除灭一切境界虚妄。复有光明。名分别诸乘。随其所应出大妙音。复有光明。名曰圆满自在音声。庄严诸刹。悉令众生皆得清净。佛子。如来一一毛孔。放如是等千种光明。五百光明普照下方。五百光明普照上方。菩萨摩诃萨。各于其刹诸如来所。见此光已。彼诸菩萨。即时具足清净十头十眼十耳十鼻十舌十身十手十足十地十智。彼诸菩萨。因菩萨行地所得诸入皆悉清净。成就善根一切种智。声闻缘觉。皆悉除灭一切烦恼。少智生盲众生。身体柔软安隐快乐。离垢清净调伏诸根。具足成就四念处法。地狱饿鬼畜生恶道众生。众苦悉除皆得安乐。身坏命终生人天中。彼诸众生不知不觉。以何因缘何威神力来生此间。彼生盲者唯作是念。我是梵天我是梵化。尔时如来。安住普自在三昧。演出八种如来妙音。告众生言。汝等众生。非是梵天亦非梵化。蒙佛神力故。得生此间。彼诸众生。佛神力故。即识宿命所经恶道。来生此间。皆大欢喜。大欢喜已。各持优昙华云。香云。娱乐云。一切衣云盖云。幢云。末香云。妙宝云。师子幢云。半月楼阁云。赞叹庄严具云。诣如来所奉献供养。何以故。蒙佛神力慧眼开明。如来即授彼诸众生阿耨多罗三藐三菩提记。佛子当知。如来慧日。饶益生盲众生。长养具足成就善根。佛子。是为菩萨摩诃萨第五胜行知见如来。复次佛子。譬如满月。有四奇特未曾有法。何等为四。映蔽一切星宿光明。示现增减于阎浮提。一切净水影无不现。一切众生有睹见者皆悉对面。如来法身亦复如是。有四奇特未曾有法。何等为四。映蔽一切声闻缘觉学无学法功德星宿。随其所应示现寿命修短不同。法身常住未曾增减。影现一切世界净心众生菩提器中。随所闻法随解脱地应受化者。一切皆谓如来现前。其实法身无有彼此。究竟佛事。佛子。是为菩萨摩诃萨第六胜行知见如来。复次佛子。譬如三千大千世界大梵天王。以少方便。大千世界一切众生。各见梵王现在己前。亦不分身无种种身。佛子。如来亦复如是。亦不分身无种种身。于一切众生。随所应化示现其身。未曾生念。示现彼此若干众生。佛子。是为菩萨摩诃萨第七胜行知见如来。复次佛子。譬如大医王。善知众药对治之法。一切方论皆悉明练。彼大医王。阎浮提中一切药草。若现其前悉能识别。彼大医王。宿善根力。又能明了诸方论故。悉能疗治一切众病。彼大医王。临命终时作如是念。我命终后。一切众生无所归依。是故我应现巧方便。尔时医王。以药涂身。咒术自持。令我命终之后身不干燥又不散坏。犹能具足身四威仪。行住坐卧行医王事。疗治众病与本无异。如来应供等正觉无上医王。亦复如是。善能明了诸对治法。悉能除灭一切众生诸烦恼病。无量亿那由他劫修习善根。究竟般若波罗蜜。到于彼岸。善学方便药涂咒持。如来于昔。先善安住菩萨行地。般若波罗蜜巧妙方便药咒之力。住持寿命。如来以少方便施作佛事。救护众生除灭烦恼。佛子。是为菩萨摩诃萨第八胜行知见如来。复次佛子。譬如大海有摩尼宝。名普照明净藏。此宝光明触众生身。悉同一色若有见者眼即清净。随彼光明所照之处。雨目佉宝。皆悉遍满。饶益安乐无量众生。如来法身亦复如是。为大宝王功德积聚大智慧藏。如来有光名宝身智。若有众生触斯光者。皆悉得与佛身同色。若有众生见斯光者。皆悉逮得清净法眼。若有众生触斯光者。除贫贱苦尊贵富乐。乃至无上菩提快乐。佛子当知。如来法身无有彼此。悉能究竟一切众生而作佛事。佛子。是为菩萨摩诃萨第九胜行知见如来。复次。佛子。譬如大海有宝。名曰一切世间庄严如意摩尼宝王。具足成就百万功德。随彼宝王所住之处。一切众生所有苦患皆得除灭。随其所愿悉能充满。彼摩尼宝王。非少福众生所能得见。如来法身摩尼宝王。亦复如是。若有众生得闻见者。皆悉除灭生死之苦。若一切众生。一时专念。欲见如来皆悉睹见。能令欢喜所愿悉满。如来法身。非少福众生之所能见。除佛神力。随其所应而示现身。佛子。是为菩萨摩诃萨第十胜行知见如来。菩萨摩诃萨。具足成就无量净心。充满十方。深入法界住真实际。无生无灭三世平等。悉能除灭一切虚妄。入未来际。正法充满一切世间一切法界。一切佛身无量庄严。尔时普贤菩萨摩诃萨。欲重明此义。以偈颂曰。 <br>　　 譬如虚空性　　无处而不至 <br>　　 十方世界中　　一切诸佛刹 <br>　　 色处非色处　　一切众生类 <br>　　 去来今现在　　非至非不至 <br>　　 一切诸最胜　　清净妙法身 <br>　　 无处而不至　　充满诸法界 <br>　　 最胜妙法身　　一切莫能见 <br>　　 教化众生故　　导师为示现 <br>　　 譬如虚空性　　无能执持者 <br>　　 普令诸群生　　无碍造众业 <br>　　 虚空无是念　　我今何所作 <br>　　 云何而造作　　为谁而造作 <br>　　 如是诸最胜　　因此净身业 <br>　　 普令群生类　　成就白净法 <br>　　 如来净法身　　饶益无量众 <br>　　 法身亦无念　　我利诸群萌 <br>　　 譬如明净日　　出现阎浮提 <br>　　 除灭一切闇　　普照悉无余 <br>　　 一切众宝山　　大地诸华池 <br>　　 随事而长养　　饶益一切众 <br>　　 最胜日如是　　饶益一切众 <br>　　 悉令群生类　　长养诸善根 <br>　　 成就慧光明　　除灭一切闇 <br>　　 睹见诸导师　　具足一切乐 <br>　　 譬如日出时　　先照大山王 <br>　　 又复次第照　　一切诸大山 <br>　　 次照诸小山　　及余高显处 <br>　　 然后乃普照　　世界诸大地 <br>　　 善逝亦如是　　清净慧日光 <br>　　 先照诸菩萨　　功德大山王 <br>　　 尔乃次第照　　一切诸缘觉 <br>　　 又复次第照　　声闻学无学 <br>　　 然后次第照　　一切诸众生 <br>　　 法身无是念　　我有所照明 <br>　　 譬如明净日　　出现于世间 <br>　　 生盲虽不见　　而能作饶益 <br>　　 除灭饥渴患　　令身柔软乐 <br>　　 当知明净日　　无所不饶益 <br>　　 佛日亦如是　　出现于世间 <br>　　 虽无信心眼　　而为作饶益 <br>　　 或闻如来声　　或触导师光 <br>　　 为彼作因缘　　究竟成菩提 <br>　　 譬如盛满月　　映蔽诸星宿 <br>　　 示现一切众　　有增或有减 <br>　　 一切澄净水　　月影无不现 <br>　　 世间群生类　　皆悉对目见 <br>　　 最胜净满月　　映蔽于二乘 <br>　　 随其受化者　　示现寿修短 <br>　　 影现诸人天　　净心菩提器 <br>　　 各各皆自谓　　我对天人尊 <br>　　 譬如大梵王　　安住梵天宫 <br>　　 悉于大千界　　普现梵王身 <br>　　 具足自在力　　变现无量身 <br>　　 无处而不见　　其身亦不分 <br>　　 导师亦如是　　具足自在力 <br>　　 一切十方刹　　普现无量身 <br>　　 不可称量身　　一切莫能见 <br>　　 普应现众生　　而亦不分身 <br>　　 譬如大医王　　善知对治法 <br>　　 若有得见者　　无病而不除 <br>　　 临欲命终时　　而生如是念 <br>　　 我身终没后　　一切无归依 <br>　　 以药涂其身　　咒术而自持 <br>　　 令我命终后　　如本无变异 <br>　　 如是诸最胜　　无上大医王 <br>　　 善学方便慧　　具足一切智 <br>　　 过去无量行　　示现净法身 <br>　　 众生若见者　　除灭烦恼患 <br>　　 譬如大海中　　摩尼众宝王 <br>　　 出生无量种　　清净妙光明 <br>　　 众生触斯光　　皆悉同宝色 <br>　　 若有得睹者　　彼开清净眼 <br>　　 最胜宝如是　　普放慧光明 <br>　　 若有触斯光　　悉与佛同色 <br>　　 众生若见者　　具足五净眼 <br>　　 除灭诸闇冥　　安住如来地 <br>　　 譬如如意宝　　随满一切愿 <br>　　 若有所求者　　皆悉满其意 <br>　　 宝王不生念　　我饶益世间 <br>　　 少功德众生　　不见此宝王 <br>　　 善逝亦如是　　令一切愿满 <br>　　 若有求愿者　　皆悉得满足 <br>　　 善逝不生念　　我利益众生 <br>　　 其怀恶心者　　不睹如来身 <br>　　 佛子。菩萨摩诃萨。云何知见如来应供等正觉微妙音声。此菩萨摩诃萨。知见如来音声无处不至。如来种种微妙音声。令一切众生皆大欢喜。演说无量诸佛正法。随应化者悉得解了。教化众生未曾失时。令身清凉心定不乱。观察平等无生无灭。譬如呼响无主。知见出生长养诸善根故。知见甚深无边底故。知见正直究竟度法界故。知见无断摄法界故。知见不可坏究竟法界故。菩萨摩诃萨。知如来音声非量非无量。非主非无主。非智非无智。何以故。譬如世界将欲坏时。法如是故。自然演出四种音声。何等为四。一曰汝等当知。初禅安乐离欲瞋恚。远离欲界。众生闻已。自然皆得成就初禅。舍欲界身生梵天处。二曰汝等当知。二禅安乐离于觉观。无觉无观远离梵身。众生闻已。自然皆得成就二禅。舍梵世身生光音天。三曰汝等当知。三禅安乐离于喜爱。众生闻已。自然皆得成就三禅。舍光音身生遍净天。四曰汝等当知。四禅安乐远离众苦。众生闻已。自然皆得成就四禅。舍遍净身生果实天。佛子。是为世界将欲坏时。法如是故。自然出生四种音声。彼声无主亦无作者。如来妙音亦复如是。亦无有主无有作者。自然出生四种妙音。随顺佛法。何等为四。一曰汝等当知。一切行苦。地狱畜生饿鬼中苦。阎罗王苦。恶行者苦。无功德苦。着我我所苦。欲生人天。当种善根修诸功德。远离八难得无难处。众生闻已。舍离颠倒修习善根。远离八难生人天中。二曰汝等当知。一切行苦皆悉炽然如烧铁丸。一切众行悉磨灭法。寂灭涅槃远离炽然清凉安乐。众生闻已皆修善根。修善根已得音声忍。得音声忍已学声闻乘。三曰汝等当知。学声闻乘者。为学小智。因他觉悟。更有胜道名缘觉乘。悟不由师。汝等应学。若有众生乐胜道者。闻此音声学缘觉乘。四曰汝等当知。过声闻缘觉。更有胜道。名曰大乘。修菩萨行。究竟六波罗蜜。具菩萨行得不退转。不舍菩萨心。永离生死。向无上菩提。若有众生诸根猛利。过去修习无量善根。又复承佛威神力故。得闻此音发菩提心。诸佛如来微妙音声。不从身出不从心出。而能饶益无量众生。佛子。是为菩萨摩诃萨初胜妙行知见如来微妙音声。<br>　　 复次佛子。譬如呼响因山声起。无有积聚不可睹见。随种种声悉能应对。实无所应。如来妙音亦复如是。无有方处。但随所应而出音声。音声非实。不可觉知不可言说。佛子。是为菩萨摩诃萨第二胜行知见如来微妙音声。<br>　　 复次佛子。譬如天妙音声。于虚空中自然而出。悉能觉悟放逸天子。而告之言。汝等当知。五欲无常。虚妄颠倒须臾变异。如逆风执火。愚夫所习。汝莫放逸。若放逸者。身坏命终堕三恶道。放逸诸天闻此音声。生恐怖心厌离五欲。各舍宫殿诣正法堂。修习善法爱乐正道。佛子。天妙音声。亦无有主亦无作者。不起不灭。而能利益放逸诸天。如来妙音亦复如是。普为放逸诸众生故。出生无量正法音声。而觉悟之。谓无著声。不放逸声。无常苦空非我之声。寂灭涅槃声。皆悉充满一切法界。随其所应悉令欢喜。各随所乐修学诸乘。出生无量大智音声。不退转声。具足菩萨。诸行音声。如来一切智慧地声。众生闻此诸音声已。无量无数阿僧祇众生。修习善法。或学声闻辟支佛乘。或学无上摩诃衍乘。如来妙音超绝众相。言语道断。佛子。是为菩萨摩诃萨第三胜行知见如来微妙音声。<br>　　 复次佛子。譬如自在天王有天宝女。名曰善口。于一语中。演出百千娱乐音声。于彼一一娱乐音中。复出百千娱乐音声。佛子当知。一善口声。出生无量微妙音声。如来音声亦复如是。于一音中出无量声。随其所应悉令开解。佛子。是为菩萨摩诃萨第四胜行知见如来微妙音声。<br>　　 复次佛子。譬如大梵天王。于梵众中出梵音声。一次大众无不闻者。彼梵音声不出众外。时梵身诸天。各作是念。大梵天王唯与我语不对余天。如来应供等正觉。亦复如是出生无量无上妙音。应受化者皆悉得闻。不出众外。何以故。彼诸众生根未熟故。闻佛音者各作是念。今日如来唯为我说。不为余人。如来所出音声亦无所出。闻佛音者亦无所闻。能为众生施作佛事。佛子。是为菩萨摩诃萨第五胜行知见如来微妙音声。<br>　　 复次佛子。譬如水性皆同一味。随器用故味有差别。水无是念我作众味。如来妙音亦复如是。皆悉一味。谓解脱味。随诸众生受化器异。应有差别。如来音声。不作是知不作是念。我作种种别异音声。佛子。是为菩萨摩诃萨第六胜行知见如来微妙音声。<br>　　 复次佛子。譬如阿耨达龙王。兴大重云。满阎浮提普降大雨。百谷草木皆悉滋长江河池泉一切盈满。此大雨水。不从龙王身心中出。而能饶益无量众生。如来应供等正觉。亦复如是兴大悲云遍满世间。普雨无上甘露正法。令一切众生皆大欢喜。出生善根。长养正法。具足诸乘。如来音声不从外来亦不内出。而能饶益一切众生。佛子。是为菩萨摩诃萨第七胜行知见如来微妙音声。<br>　　 复次佛子。譬如摩那斯龙王。将欲降雨。先兴重云弥覆虚空。凝停七日而未降雨。先令众生究竟诸业。何以故。彼大龙王。慈悲心故。过七日已。渐降微雨普润大地。如来应供等正觉。亦复如是。将雨法雨。先兴法云普覆众生。未便即雨甘露正法。先令众生成就诸根。诸根熟已。然后渐降甘露法雨。若即说深法。众生恐怖。是故如来渐渐微雨一切种智甘露法味。佛子。是为菩萨摩诃萨第八胜行知见如来微妙音声。<br>　　 复次佛子。譬如海中有大龙王。名大庄严。或连雨十日或二十日或百日或千日或百千日。佛子。雨不作念。我雨十日乃至百千日。但彼龙王。有不可思议自在力故。或十日雨。乃至百千日雨。如来应供等正觉。亦复如是。欲雨微妙甘露正法。或十种音声。或二十或百或千或百千。或八万四千行种种音声。乃至无量亿那由他声分别说法。令一切众生皆悉欢喜。如来妙音不作是念。我能演说种种诸法。又法界清净无有差别。化众生故所说不同。佛子。是为菩萨摩诃萨第九胜行知见如来微妙音声。<br>　　 复次佛子。譬如娑伽罗龙王。欲现龙王大自在力。为欲饶益群生类故。从四天下乃至他化自在天处。兴大重云遍覆六天。有种种色。或有处如阎浮檀金色。或有处如琉璃色。或有处如白银色。或有处如玻璃色。或有处如玫瑰色。或有处如码瑙色。或有处如胜宝藏色。或有处如赤真珠色。或有处如妙香色。或有处如种种衣色。或有处如清净水色。或有处如种种杂色。如是等无量色云。覆四天下乃至六天。覆已出诸电光。所谓阎浮檀金色云。出琉璃电光。琉璃色云。出阎浮檀金电光。白银色云。出玻璃电光。玻璃色云。出白银电光。玫瑰色云。出码瑙电光。码瑙色云。出玫瑰电光。胜宝藏色云。出赤真珠电光。赤真珠色云。出胜宝藏电光。妙香色云。出种种衣色电光。种种衣色云。出妙香色电光。净水色云。出种种杂色电光。种种杂色云。出净水电光。广说乃至一种色云。出种种色电光。种种色云。出一种色电光。又震种种大雷音声。令众生欢喜。所谓天女歌音。天娱乐音。龙女歌音。乾闼婆女歌音。紧那罗女歌音。大地音。大海音。鹿王音。或有异类奇妙种种鸟音。或种种歌音。尔时龙王。起若干风降微细雨。饶益安乐无量众生。从四天下上至六天。普雨种种无量异雨。所谓于大海中雨名洪澍。无有断绝。于他化自在天。普雨歌颂娱乐音声。于化自在天。普雨解脱明净光宝。于兜率陀天。普雨顶髻明月神珠。于夜摩天。普雨种种众庄严具。于三十三天。普雨妙香。于四天王天。普雨宝衣。于龙王宫。普雨赤明真珠。于阿修罗处。普雨兵仗。名伏怨敌。于郁单越。普雨众华。如是广说。遍四天下。雨种种雨。然彼龙王。其心平等无有彼此。但以众生根不同故。雨有差别。如来应供等正觉无上法王。亦复如是。将欲应现无量大法。先以清净身云。普覆一切法界。随其所应示现身云。或有众生。应见如来生身之云。或有众生。应见如来神力住持身云。或有众生。应见如来色身之云。或有众生。应见如来种种身云。或有众生。应见如来功德身云。或有众生。应见如来智慧身云。或有众生。应见如来不坏身云。或有众生。应见如来无畏身云。或有众生。应见如来法界身云。佛子。如来以如是等无边身云。普覆一切世界。随其所应示现光明电光。或有众生。得见如来光明电光。名无所不至。或有众生。得见如来光明电光。名照无量无边。或有众生。得见如来光明电光名曰入佛微密之教。或有众生。得见如来光明电光。名明净普照。或有众生。得见如来光明电光。名曰净照。或有众生。得见如来光明电光。名入无尽藏陀罗尼门。或有众生。得见如来光明电光。名不乱正念。或有众生。得见如来光明电光。名不退智慧。或有众生。得见如来光明电光。名顺入诸趣。或有众生。得见如来光明电光。名普令众生满足诸愿。佛子。如是如来应供等正觉。普为众生。示现如来光明电光。现电光已。出生无量诸大三昧雷震音声。所谓出正觉三昧雷声。离垢寂静海三昧雷声。一切法自在三昧雷声。金刚圆满三昧雷声。须弥山王幢三昧雷声。海印三昧雷声。日光三昧雷声。普令众生欢喜三昧雷声。无尽功德藏三昧雷声。不坏解脱阿罗汉三昧雷声。佛子。如来应供等正觉。于佛身云。出生无量种种三昧雷声。出雷声已。欲说甘露法时。先现如来大智风轮瑞相。从无障碍大慈悲起。先令一切众生及诸菩萨身心柔软皆大欢喜。如来如是。以正法云大慈悲云不可思议云。令一切众生身心柔软。然后乃雨不可思议。大法云雨。所谓为坐道场一切菩萨。雨不可坏法界大法云雨。为最后身菩萨。雨如来密教菩萨娱乐自在大法云雨。为一生补处菩萨。雨清净普照大法云雨。为得记菩萨。雨如来庄严大法云雨。为得忍菩萨。雨功德宝智华不断菩萨行大法云雨。为向行菩萨。雨不退行入化门甚深门无有疲厌大法云雨。为初发心菩萨。雨如来定行大慈大悲救护众生大法云雨。为乐缘觉者。雨深知缘起离断常见无坏解脱果法云雨。为求声闻者。雨降伏烦恼怨敌智藏法云雨。为修习长养善根众生及决定不决定众生。雨种种欢喜法门云雨。佛子。诸佛如来随众生心。雨如是等十种无量无边大法云雨。充满法界。佛子。如来应供等正觉。其心平等无有彼此。但以众生根不同故。如来法雨现有差别。佛子。是为菩萨摩诃萨第十胜行知见如来微妙音声。 <br>　　 复次佛子。菩萨摩诃萨。知见如来音声十种无量。何等为十。所谓知见虚空等无量。无处不至故。知见法界等无量。无处不彻故。知见众生界等无量。令一切众生悉欢喜故。知见行业等无量。广说一切果报故。知见烦恼等无量。究竟寂灭故。知见种种音声等无量。随应受化无不闻故。知见欲乐等无量。悉分别说诸解脱故。知见三世等无量。无分际故。知见智慧等无量。深入一切法故。知见佛境界不退等无量随顺如如法界故。佛子。菩萨摩诃萨。知见如来应供等正觉音声。有如是等十种无量阿僧祇。尔时普贤菩萨。欲重明此义。以偈颂曰。 <br>　　 世界欲坏时　　于彼虚空中 <br>　　 众生福报力　　自然出四声 <br>　　 于彼四禅中　　寂乐离众苦 <br>　　 众生闻是已　　厌离欲界身 <br>　　 十力亦如是　　自然出四声 <br>　　 充满于法界　　无处而不闻 <br>　　 众生因缘力　　佛应四种声 <br>　　 其有闻音者　　永度生死海 <br>　　 譬如因山谷　　出生呼声响 <br>　　 从外一切音　　响声随应对 <br>　　 种种因缘起　　闻者亦不同 <br>　　 响不作是念　　我出种种音 <br>　　 如来声如是　　出生无量音 <br>　　 随应受化者　　一切无不闻 <br>　　 皆悉令欢喜　　调伏诸众生 <br>　　 音声亦无念　　我出种种音 <br>　　 譬如天妙音　　于彼虚空中 <br>　　 自然而演出　　觉悟诸天子 <br>　　 诸天子闻此　　正法妙音声 <br>　　 修习不放逸　　厌离于五欲 <br>　　 十力亦如是　　出生微妙声 <br>　　 法云音充满　　一切诸世界 <br>　　 令众生觉悟　　彼音无生灭 <br>　　 若有得闻者　　皆悉证菩提 <br>　　 如自在天王　　宝女名善口 <br>　　 于一音声中　　出生百千声 <br>　　 复于一一音　　出生百千声 <br>　　 诸天若闻者　　一切皆悦乐 <br>　　 十力亦如是　　于彼一音中 <br>　　 随应一时演　　众生数等音 <br>　　 众生闻音声　　除灭诸烦恼 <br>　　 音声不作念　　我能有所灭 <br>　　 譬如大梵王　　出清净梵音 <br>　　 一切梵天众　　无有不闻者 <br>　　 一一梵音声　　令梵众欢喜 <br>　　 遍满梵天众　　音声不出外 <br>　　 功德大梵王　　安处如来座 <br>　　 演出一妙音　　充满诸法界 <br>　　 随应受化者　　一切无不闻 <br>　　 声不出众外　　以无信心故 <br>　　 譬如诸水性　　皆悉同一味 <br>　　 清净离垢浊　　具足八功德 <br>　　 所因地不同　　众器各别异 <br>　　 随彼因缘故　　水味有差别 <br>　　 佛子应当知　　一切智音声 <br>　　 如来微妙音　　悉同解脱味 <br>　　 众生所造行　　若干差别故 <br>　　 善逝随应化　　所闻各不同 <br>　　 譬如阿耨达　　自在大龙王 <br>　　 兴云覆世间　　普雨润大地 <br>　　 长养诸丛林　　百谷药草等 <br>　　 彼所降雨水　　不从身心出 <br>　　 如来亦如是　　初兴大法云 <br>　　 普覆诸法界　　雨大甘露法 <br>　　 令众增善根　　除灭烦恼热 <br>　　 而彼甘露法　　不从身心出 <br>　　 譬如大龙王　　名曰摩那斯 <br>　　 七日起重云　　凝停不降雨 <br>　　 普令一切众　　究竟诸事业 <br>　　 渐降微细泽　　然后乃大雨 <br>　　 十力兴法云　　普覆诸法界 <br>　　 雨大甘露法　　饶益诸群生 <br>　　 随应受化者　　为彼说深法 <br>　　 闻者不恐怖　　究竟成菩提 <br>　　 譬如大龙王　　名曰大庄严 <br>　　 先布密重云　　然后降大雨 <br>　　 或十二十日　　乃至百千日 <br>　　 雨水等一味　　众生故不同 <br>　　 究竟至如来　　大辩之彼岸 <br>　　 或说十法门　　乃至百千门 <br>　　 或说八万四　　乃至无量行 <br>　　 如来不生念　　我分别法界 <br>　　 譬如海龙王　　名曰娑伽罗 <br>　　 先兴密重云　　弥覆四天下 <br>　　 普雨一切处　　各各悉不同 <br>　　 龙王心平等　　亦无有憎爱 <br>　　 最胜亦如是　　无上法龙王 <br>　　 兴起大悲云　　普覆于一切 <br>　　 为道场菩萨　　雨大甘露法 <br>　　 随其所应化　　如来心平等 </p>
<div class="jwbt-box"><div class="jwbt"><a name=j0083-04-15><a href="0083-04.htm#MENU-top">大方广佛华严经卷第三十六</div></a></a>
<div class="jwbtbm"><a name=j0083-04-16><a href="0083-04.htm#MENU-top">宝王如来性起品第三十二之三</div></div></a></a>
<p>　　 佛子。云何菩萨摩诃萨。知见如来应供等正觉心。此菩萨摩诃萨。知心意识非即如来。但知如来智无量故。心亦无量。佛子。譬如虚空。悉为一切万物所依。而彼虚空无所依止。如来智慧亦复如是。悉为一切世间智慧。离世间智之所依止。而如来智无所依止。佛子。是为菩萨摩诃萨最初胜行知见如来应供等正觉心。<br> 　　 复次佛子。譬如清净法界。悉为一切声闻缘觉菩萨解脱之所依止。而清净法界无增无减。如来智慧亦复如是。为一切世间出世间智。算数巧术一切众智之所依止。而如来智无增无减。佛子。是为菩萨摩诃萨第二胜行知见如来应供等正觉心。<br> 　　 复次佛子。譬如四大海水。悉能泽润四天下地八十亿小洲。若有众生。于彼诸处。方便求水无往不得。而彼大海不作是念。我能资给诸众生水。如来智慧大海亦复如是。悉能泽润一切众生心。彼诸众生。各于法门修习善根。皆得智慧光明。而如来不作是念。我能悉与众生智慧。佛子。是为菩萨摩诃萨第三胜行知见如来应供等正觉心。<br> 　　 复次。佛子。譬如大海有四种宝珠。此四种宝。悉生海中一切众宝。若无此宝。海中众宝悉皆灭失。何等为四。一名众宝积聚。二名无尽宝藏。三名远离炽然。四名一切庄严聚。是为四宝。佛子。此四种宝。一切阿修罗迦楼罗诸龙神等。悉不得见。何以故。娑伽罗龙王密置深宝藏故。此四种宝端严方正。如来应供等正觉海。亦有四种大智宝珠。出生一切声闻缘觉学无学智。及诸菩萨智慧大宝。何等为四。一名无染巧妙方便清净智宝。二名分别演说有为无为清净智宝。三名分别演说一切诸法而不坏法界清净智宝。四名应化众生未曾失时清净智宝。是为如来大海四种清净智宝。佛子。此如来四种清净智宝。一切众生无能见者。何以故。此四种智慧大宝安置如来微密法宝藏故。菩萨慧光端严殊特。佛子。是为菩萨摩诃萨第四胜行知见如来应供等正觉心。<br> 　　 复次。佛子。譬如大海有四炽然光明大宝。此四种宝。悉能消竭大海无极之水。何等为四。一名日藏光明大宝。二名离润光明大宝。三名火珠光明大宝。四名究竟无余光明大宝。佛子。若大海中无此四宝。四域天下金刚围山。乃至非想非非想处。皆悉漂没。佛子。此日藏光明大宝。能变海水。悉成为酪。离润光明大宝。能变酪海。悉成为酥。火珠光明大宝。能悉炽然酥海。究竟无余光明大宝。悉然酥海。永尽无余。如来应供等正觉海。亦有四种智光摩尼大宝。照诸菩萨。具足修习一切众行。乃至成佛平等智慧。何等为四。一者永息一切不善波浪智光大宝。二者灭一切法爱智光大宝。三者大慧智光大宝。四者与如来等无量智光大宝。佛子。彼菩萨摩诃萨修习菩提时。起无量生死不善波浪。一切诸天阿修罗等。悉无能止。如来已息一切不善波浪智光大宝。照耀菩萨安善波浪。令永止息。坚固安住无上三昧。以灭一切顺法爱智光大宝。灭一切三昧难舍味著。以大慧智光大宝。灭一切无明。净慧通达。以与如来等无量智光大宝。以少方便。出生如来智慧之地。佛子。若无如来四种智光大宝。乃至一菩萨得如来地。无有是处。佛子。是为菩萨摩诃萨第五胜行知见如来应供等正觉心。<br> 　　 复次。佛子。譬如从水轮际。上至非想非非想天。一切三千大千世界依虚空住。谓无色界众生处。色界众生处。欲界众生处。此三界处悉依虚空。而彼虚空无有迫迮。如来智慧亦复如是。一切声闻缘觉菩萨。知有为法智慧。知无为法智慧。如是等一切智慧。悉依如来智慧而起。悉依如来智慧而住。如来智慧无有迫迮。何以故。如来智慧无所不至故。佛子。是为菩萨摩诃萨第六胜行知见如来应供等正觉心。<br> 　　 复次。佛子。譬如雪山顶有药王树。名非从根生非不从生。彼药王树。从六百八十万由旬下极金刚地水轮际生。佛子。此药王树。若生根时。阎浮提树一切根生。若生茎时。阎浮提树皆悉生茎。若生枝叶华果时。阎浮提树一切悉生枝叶华果。此药王树根能生茎。茎能生根。是故名曰不从根生非不从根。佛子。此药王树。一切诸处皆悉生长。唯除二处。所谓地狱深坑及水轮中不得生长。而大药王树亦不舍生性。如来智慧大药王树亦复如是。从一切如来种姓中生。于过去世。修习大慈悲等无量无边功德。坚固正住不可倾动。三世无量善根智慧。皆悉普覆一切世间。除灭一切恶道众难。巧方便茎。净法界枝。诸禅三昧解脱之叶。七觉意华。无上解脱果。陀罗尼持初无增减。佛子。如来智慧大药王树。复有异名。名根坚固不坏。何以故。不舍不断菩萨众行。是故其根名曰不坏。彼如来智慧大药王树。初生根时。一切菩萨。悉生大慈悲根。未曾舍离一切众生。初生茎时。一切菩萨。皆悉生长坚固精进正直心茎。初生枝时。一切菩萨。生长一切波罗蜜枝。初生叶时。一切菩萨。生长一切净戒威仪头陀功德之叶。初生华时。一切菩萨。善根庄严相好华敷。初生果时。一切菩萨。得无生忍受佛记果。佛子。如来智慧大药王树。唯除二处。不得生长。所谓声闻缘觉涅槃。地狱深坑。及诸犯戒。邪见贪着。非法器等。而如来树非不生长。其余一切应受化者。皆悉生长。而如来智慧大药王树。不增不减。佛子。是为菩萨摩诃萨第七胜行知见如来应供等正觉心。<br> 　　 复次。佛子。譬如火劫起时。三千大千世界一切所有大地草木金刚围山。皆悉炽然烧尽无余。设有一人。若以干草投彼火中。宁得不然。答言不也。无不烧尽。佛子。彼所投草。犹可不尽。如来智慧。于一切众生。一切佛刹。一切劫数。一切诸法。无不悉知。若有不知。无有是处。何以故。如来智慧不可破坏。悉明达故。佛子。是为菩萨摩诃萨第八胜行知见如来应供等正觉心。<br> 　　 复次。佛子。譬如风灾坏世界时。有大风起。名曰坏散。悉能坏散磨灭大千世界金刚围山一切万物。尔时三千大千世界外。复有风起。名障坏散风灾。不令风灾得至余方。佛子。若无此障风。十方无量无边阿僧祇世界。无不散灭。如来应供等正觉亦复如是。有大智风。名曰散灭一切烦恼。悉能散灭一切菩萨烦恼习气。如来复有巧方便智风。能持一切菩萨。不令究竟尽灭。堕于声闻辟支佛地。菩萨摩诃萨。得此巧方便智风力故。能过声闻辟支佛地。究竟佛地。佛子。是为菩萨摩诃萨第九胜行知见如来应供等正觉心。<br> 　　 复次。佛子。如来智慧无处不至。何以故。无有众生无众生身。如来智慧不具足者。但众生颠倒不知如来智。远离颠倒。起一切智无师智无碍智。佛子。譬如有一经卷。如一三千大千世界。大千世界一切所有无不记录。若二千世界等悉记二千世界中事。小千世界等悉记小千世界中事。四天下等悉记四天下事。须弥山王等悉记须弥山王事。地天宫等悉记地天宫殿中事。欲天宫等悉记欲界天宫殿中事。色天宫等悉记色界天宫殿中事。若无色天宫等悉记无色界天宫殿中事。彼三千大千世界等经卷。在一微尘内。一切微尘亦复如是。时有一人。出兴于世。智慧聪达。具足成就清净天眼。见此经卷在微尘内。作如是念。云何如此广大经卷在微尘内。而不饶益众生耶。我当勤作方便破彼微尘。出此经卷饶益众生。尔时彼人。即作方便破坏微尘。出此经卷饶益众生。佛子。如来智慧。无相智慧。无碍智慧。具足在于众生身中。但愚痴众生颠倒想覆。不知不见不生信心。尔时如来。以无障碍清净天眼。观察一切众生。观已作如是言。奇哉奇哉。云何如来具足智慧在于身中。而不知见。我当教彼众生。觉悟圣道。悉令永离妄想颠倒垢缚。具见如来智慧在其身内。与佛无异。如来即时教彼众生。修八圣道。舍离虚妄颠倒。离颠倒已见如来智。与如来等饶益众生。佛子。是为菩萨摩诃萨第十胜行知见如来应供等正觉心。佛子。菩萨摩诃萨。有如是等无量无数诸胜妙行知见如来应供等正觉心。<br> 　　 尔时普贤菩萨。欲重明此义。以偈颂曰。<br> 　　 欲知如来心　　应解最胜智 <br> 　　 如来智无量　　最胜心亦然 <br> 　　 十方诸世界　　一切众生类 <br> 　　 皆悉依虚空　　虚空无所依 <br> 　　 一切法界中　　众生种种乐 <br> 　　 方便巧智术　　依最胜智起 <br> 　　 一切诸智慧　　悉依善逝智 <br> 　　 如来最胜智　　寂然无所依 <br> 　　 声闻缘觉乘　　解脱智慧果 <br> 　　 悉从法界起　　法界无增减 <br> 　　 最胜智如是　　能起一切智 <br> 　　 学智无学智　　了达有无智 <br> 　　 善逝无上智　　出生一切智 <br> 　　 非生非不生　　皆悉无增减 <br> 　　 譬如大海水　　泽润一切地 <br> 　　 众生善方便　　求水无不得 <br> 　　 大海地无念　　我与众生水 <br> 　　 大海无增减　　方便求悉得 <br> 　　 十方诸世界　　一切群生类 <br> 　　 善逝智慧海　　皆悉能润泽 <br> 　　 各各勤方便　　修习诸法门 <br> 　　 一切修行者　　疾得智慧光 <br> 　　 如娑伽龙王　　有四妙宝珠 <br> 　　 密置深宝藏　　众生无能见 <br> 　　 端严而方正　　常住于大海 <br> 　　 因此四摩尼　　生出一切宝 <br> 　　 最胜四种智　　无量不可称 <br> 　　 出生一切众　　无量诸智慧 <br> 　　 安住大乘藏　　无量德庄严 <br> 　　 除受记菩萨　　一切莫能见 <br> 　　 譬如大海中　　有四摩尼宝 <br> 　　 光焰甚猛热　　能消大海水 <br> 　　 若无此四宝　　天地悉漂没 <br> 　　 大海无增减　　四域皆安住 <br> 　　 如来四种智　　无量不可称 <br> 　　 能止诸菩萨　　不善根波浪 <br> 　　 一切三世间　　欲色无色界 <br> 　　 离我及我所　　安住于虚空 <br> 　　 善逝智亦然　　一切智根本 <br> 　　 声闻学无学　　及诸缘觉智 <br> 　　 菩萨普饶益　　无量甚深智 <br> 　　 悉依如来智　　如来智无依 <br> 　　 如彼雪山顶　　有大药王树 <br> 　　 名不从根生　　非不从根生 <br> 　　 由此药王树　　生长因缘故 <br> 　　 悉生阎浮提　　一切诸树林 <br> 　　 彼树根生时　　一切树根生 <br> 　　 茎枝叶果实　　一切亦如是 <br> 　　 清净甚深智　　如来性中生 <br> 　　 依因如来智　　出生修行智 <br> 　　 一切菩萨行　　无量诸功德 <br> 　　 如来智树王　　平等心地生 <br> 　　 譬如劫尽时　　猛盛大火灾 <br> 　　 设人投干草　　犹可烧不尽 <br> 　　 善逝清净智　　无量无有边 <br> 　　 悉能分别知　　三世众生类 <br> 　　 又知一切劫　　一切诸佛刹 <br> 　　 如是无量法　　如来悉了知 <br> 　　 譬如劫尽时　　风灾名坏散 <br> 　　 能坏诸大地　　金刚及须弥 <br> 　　 刹外有风起　　名曰障散坏 <br> 　　 若无此风者　　十方悉磨灭 <br> 　　 十力亦如是　　智慧风无量 <br> 　　 皆悉能散灭　　菩萨诸烦恼 <br> 　　 如来方便智　　摄取诸菩萨 <br> 　　 过声闻缘觉　　安住如来地 <br> 　　 譬如微尘内　　有一大经卷 <br> 　　 三千世界等　　无益众生类 <br> 　　 尔时有一人　　出兴于世间 <br> 　　 破尘出经卷　　饶益一切世 <br> 　　 如来智如是　　众生悉具有 <br> 　　 颠倒妄想覆　　众生不知见 <br> 　　 如来教众生　　修习八圣道 <br> 　　 除灭一切障　　究竟成菩提 <br> 　　 佛子。云何菩萨摩诃萨。知见如来应供等正觉境界。此菩萨摩诃萨。成就无量无边无碍智慧。知一切众生是如来境界。一切世间。一切刹。一切法。一切众生行。如如不坏境界。无碍法界境界。实际无际境界。无量虚空境界。非境界境界。是如来境界。佛子。一切众生无量故。如来境界无量。一切世间无量故。如来境界无量。乃至非境界境界无量故。如来境界无量。非境界至一切处。而无所至。如来境界亦复如是。佛子。菩萨摩诃萨。知心境界是如来境界。如心境界无量故。如来境界无量。何以故。随心无量。出生智慧亦复如是。佛子。譬如大龙随心降雨。雨不从内亦不从外。如来境界亦复如是。随心所念。于念念中。出生无量不思议智。彼诸智慧悉无来处。佛子。一切大海水。皆从龙王心愿所起。如来智海亦复如是悉从大愿力起。佛子。如来智海无量无边。不可言说。不可思议。我说小喻。汝今谛听。佛子。此阎浮提内。流出二千五百河水。悉入大海。俱耶尼内。流出五千河水。悉入大海。弗婆提内。流出八千四百河水。悉入大海。郁单越内。流出一万河水。悉入大海。佛子。此四天下内。如是二万五千九百河水。悉入大海。佛子。于意云何。此水多少。答言甚多。佛子。复有十光明龙王。雨大海中悉过前水。百光明龙王。雨大海中复悉过前。大庄严龙王。雨大海中复悉过前。摩那斯龙王。雨大海中复悉过前。大雷龙王。雨大海中复悉过前。难陀。跋难陀龙王。雨大海中复悉过前。无量光明龙王。雨大海中复悉过前。流注不断龙王。雨大海中复悉过前。大胜龙王。雨大海中复悉过前。金刚光明龙王。雨大海中复悉过前。佛子。如是等八十亿龙王。各雨大海展转过前。娑伽罗龙王太子名曰佛生。雨大海中复悉过前。佛子。彼十光明龙王所住渊池。流入大海复悉过前。百光明龙王所住渊池。流入大海复悉过前。大庄严龙王所住渊池。流入大海复悉过前。摩那斯龙王所住渊池。流入大海复悉过前。大雷龙王所住渊池。流入大海复悉过前。难陀。跋难陀龙王所住渊池。流入大海复悉过前。无量光明龙王所住渊池。流入大海复悉过前。流注不断龙王所住渊池。流入大海复悉过前。大胜龙王所住渊池。流入大海复悉过前。金刚光明龙王所住渊池。流入大海复悉过前。如是等广说。乃至娑伽罗龙王太子所住渊池。流入大海复悉过前。佛子。如彼十龙王。及八十亿龙王。乃至娑伽罗龙王太子。雨大海中及其渊池。皆悉不及娑伽罗龙王所雨大海。娑伽罗龙王所住渊池。涌出流入大海倍复过前。彼涌流水。青琉璃色。盈满大海。涌出有时。是故海潮常不失时。佛子。如是大海。其水无量。珍宝无量。众生无量。大地无量。佛子。于意云何。彼大海水。为无量不。答言实尔。其水深广不可为喻。佛子。如是海水深广无量。于如来无量智海。百分不及其一。乃至不可为譬。但随所应化。为作譬喻。佛子。菩萨摩诃萨。知见如来智海。深广无量。从初发心。乃至不断菩萨无量行故。知见道品宝无量。不断三宝故。知见无量众生欢喜。长养一切声闻学无学及缘觉故。知见大地无量。从欢喜地乃至究竟无碍智地故。佛子。是为菩萨摩诃萨知见如来应供等正觉。境界无量。饶益一切众生。无量智慧故。尔时普贤菩萨。欲重明此义。以偈颂曰。<br> 　　 离垢净境界　　无量不可称 <br> 　　 殊胜愿力故　　一切无有量 <br> 　　 譬如心境界　　无量无有边 <br> 　　 一切诸十力　　境界亦如是 <br> 　　 譬如大龙王　　不离于本处 <br> 　　 以心愿力故　　其雨无有量 <br> 　　 雨水无从来　　亦无有去处 <br> 　　 龙王愿力故　　随心雨无量 <br> 　　 一切十方刹　　十力亦如是 <br> 　　 本无所从来　　去亦无所至 <br> 　　 无量诸境界　　悉从心缘起 <br> 　　 一切诸法界　　皆入一毛道 <br> 　　 譬如大海水　　无量无有边 <br> 　　 众生及珍宝　　大地亦无量 <br> 　　 海水常湛然　　皆悉同一味 <br> 　　 随众生受用　　其味各不同 <br> 　　 最胜亦如是　　智慧海无量 <br> 　　 三宝最胜故　　是故宝无量 <br> 　　 声闻学无学　　辟支佛无量 <br> 　　 具修无上道　　故说地无量<br> 　　 佛子。云何菩萨摩诃萨。知见如来应供等正觉行。此菩萨摩诃萨。知见如来无碍行。如如行。是如来行如如。过去不灭。未来不至。现在不起。如来行亦如是。不灭不至不起。佛子。譬如法界无量无缚。何以故。法界无身故。如来行亦如是。无量无缚。何以故。如来行无身故。佛子。譬如鸟飞虚空。经百千年。所游行。处不可度量。未游行处亦不可量。何以故。虚空无分齐故。如来应供等正觉行。亦复如是。若使有人。于百千亿那由他劫。分别解说如来之行。已解说者不可限量。未解说者亦不可量。何以故。如来行无分齐故。佛子。如来应供等正觉。住如来住。无所住故。而能普为一切众生。示现开导如来之行。众生见已。出过一切诸障碍道。佛子。譬如金翅鸟王飞行虚空。安住虚空。以清净眼。观察大海龙王宫殿。奋勇猛力。以左右翅搏开海水。悉令两辟。知龙男女有命尽者。而撮取之。如来应供等正觉金翅鸟王。亦复如是。安住无碍虚空之中。以清净眼。观察法界诸宫殿中。一切众生。若有善根已成熟者。奋勇猛大力。止观两翅。搏开生死大爱海水。随其所应。出生死海。除灭一切妄想颠倒。安立如来无碍之行。佛子。譬如日月周行虚空。不作是念。我行虚空。从何所来。去至何所。如来亦复如是。周行无碍解脱虚空。分别一切法界。饶益一切众生。广作佛事。如来不作是念。我有去来。佛子。菩萨摩诃萨。以如是等无量无边胜行。知见如来应供等正觉行。尔时普贤菩萨。欲重明此义。以偈颂曰。<br> 　　 譬如如无尽　　无生亦无灭 <br> 　　 亦无有方处　　求之不可见 <br> 　　 如来亦如是　　境界不可量 <br> 　　 远离于三世　　其性悉如如 <br> 　　 譬如诸法界　　非界非非界 <br> 　　 非有亦非无　　非量非无量 <br> 　　 功德持如是　　所行不可量 <br> 　　 非有亦非无　　其身本无故 <br> 　　 如鸟飞虚空　　经由百千年 <br> 　　 行处未行处　　皆悉不可量 <br> 　　 若人百千劫　　演说如来行 <br> 　　 已说及未说　　皆悉不可量 <br> 　　 譬如金翅鸟　　安住于虚空 <br> 　　 观察龙王宫　　撮取其男女 <br> 　　 十力亦如是　　安住如来行 <br> 　　 善根纯熟者　　令出烦恼海 <br> 　　 譬如净日月　　周行于虚空 <br> 　　 安乐一切众　　不念我能尔 <br> 　　 如来亦如是　　游行诸法界 <br> 　　 度脱一切众　　不念我能度 <br> 　　 佛子。云何菩萨摩诃萨。知见如来应供等正觉菩提。此菩萨摩诃萨。知见菩提。解一切义。灭除疑惑。不二等觉。无相。无行。无退。无量无边。无缚无脱。远离二边知处非处。知一切字一切语言法。知一切众生心心所行。知一切根烦恼习性。于一念中。悉知三世一切诸法。佛子。譬如大海。为一切众生色像之印。是故大海说名为印。如来应供等正觉菩提。亦复如是。一切众生心念诸根。现菩提中而无所现。故说如来为一切觉。佛子。一切诸佛菩提。一切文字所不能记。一切语言所不能说。不可为譬。但随所应。如来为之分别演说。佛子。如来应供等正觉成菩提时。住佛方便。得一切众生等身。得一切法等身。得一切刹等身。得一切三世等身。得一切如来等身。得一切诸佛等身。得一切语言等身。得一切法界等身。得虚空界等身。得无碍法界等身。得出生无量界等身。得一切行界等身。得寂灭涅槃界等身。佛子。随如来所得身。当知音声及无碍心。亦复如是。如来具足如是等三种清净无量。佛子。如来身中。悉见一切众生发菩提心。修菩萨行成等正觉。乃至见一切众生寂灭涅槃。亦复如是。皆悉一切以无性故。无相无尽。无生无灭故。我非我性故。众生非众生性故。觉无所觉故。法界无自性故。虚空界无自性故。如是等觉一切无性。无尽智。自然智。一切如来无极大悲。度脱众生。佛子。譬如虚空界。世界若成若败。常无增减。何以故。虚空无生灭故。如来应供等正觉。菩提若成未成。常无增减。一性无性舍离众性。佛子。设有一人出兴于世。彼能化作恒沙等心。彼一一心。悉能化作恒沙如来。无色无形。如是恒沙等劫。常化不绝。于意云何。彼化如来宁为多不。答曰。我知仁意。若化不化等无有异。善哉善哉。佛子。诚如所言。佛子。设使一切众生。于一念中悉成正觉。若成未成皆悉平等。何以故。菩提无性故。无增无减。如来菩提皆悉一性。所谓无性。佛子。是为菩萨摩诃萨知见如来应供等正觉菩提。佛子。如来应供等正觉。成正觉已。正受三昧。名曰善觉。正受三昧已。得菩提身。数与一切众生身等。如一三昧。一切三昧。一切法门。亦复如是。佛子。是为菩萨摩诃萨知见如来应供等正觉菩提身。复次佛子。菩萨摩诃萨。于一毛道。悉知一切众生等如来之身。如一毛道。一切毛道。一切法界处。亦复如是。何以故。如来菩提身。无处不至。无处不有故。如来应供等正觉。本求菩提勤修精进。往诣道场菩提树下。处师子座。成最正觉。究竟菩提。复次佛子。此菩萨摩诃萨。自知身中。悉有一切诸佛菩提。何以故。彼菩萨心。不离一切如来菩提故。如自心中。一切众生心中。亦复如是。无量无边。无处不有。不可破坏。不可思议。佛子。菩萨摩诃萨。以如是等无量无边不可思议方便法门知见如来应供等正觉菩提。尔时普贤菩萨。欲重明此义。以偈颂曰。<br> 　　 菩提非二法　　远离于二道<br> 　　 除灭一切恶　　平等觉诸法<br> 　　 了达一切法　　皆悉如虚空 <br> 　　 非我非无我　　等觉一切法 <br> 　　 譬如诸大海　　一切众生类 <br> 　　 色像悉显现　　故说一切印 <br> 　　 十方世界中　　一切众生类 <br> 　　 无上菩提海　　无法而不现 <br> 　　 譬如虚空性　　世界成坏时 <br> 　　 若成若未成　　虚空无增减 <br> 　　 最胜亦如是　　无上菩提道 <br> 　　 若觉若未觉　　二性亦无性 <br> 　　 譬如无量劫　　念念化诸佛 <br> 　　 若化若不化　　皆悉等无异 <br> 　　 设一切众生　　一时成正觉 <br> 　　 若成若未成　　菩提无增减 <br> 　　 最胜有三昧　　名曰为善觉 <br> 　　 道场成菩提　　逮得此三昧 <br> 　　 普放无量光　　一切众生等 <br> 　　 除灭一切闇　　开悟诸群生 <br> 　　 三世一切劫　　佛刹及诸法 <br> 　　 诸根心心法　　一切虚妄法 <br> 　　 于一如来身　　此法皆悉现 <br> 　　 是故说菩提　　无量无有边 <br> 　　 佛子。云何菩萨摩诃萨知见如来应供等正觉转法轮。此菩萨摩诃萨。知见如来一切愿。一切法转无所转。本无所起。三转圆满皆悉清净。悉能远离一切邪见。离欲际非际。一切诸法。如虚空际。不可言说。一切法寂灭。涅槃性故。菩萨摩诃萨。知见一切文字。一切语言法。悉转法轮。如来音声无所不至故。知见法轮如响。真实法性故。知见一切音声皆是一声。如来以此而转法轮。佛转法轮无有主故。知见转法轮无漏无尽。内外无所有故。佛子。譬如文字。于无量无数劫。说不可尽。如来应供等正觉转正法轮。亦复如是。一切文字。一切语言。说不可尽。如来法轮。悉入一切语言文字。而无所住。佛子。譬如字章。悉入一切字数。一切事数。一切语言数。一切算数。一切世间出世间。而无所住。如来音声亦复如是。于一切处无所不入。于一切众生。一切法。一切业。一切报。一切心。亦无所住。一切众生诸语言法。皆为法轮音声所摄。何以故。一切音声不离法轮音声故。复次佛子。此菩萨摩诃萨。知见如来应供等正觉出生法门转法轮。何等为如来出生法门转法轮。如来以一切众生念念心心行等音声。为一切众生而转法轮。何以故。佛子。如来应供等正觉有三昧。名曰究竟无碍无畏如来正受三昧。而转法轮。如来入此三昧已。出生一切众生等音。于一一音中。复生一切众生等音。而转法轮。悉令众生皆大欢喜。佛子。若是知转法轮者。当知是人则为随顺一切佛家。不如是知。则不随顺诸如来家。佛子。是为菩萨摩诃萨知见如来应供等正觉转法轮。尔时普贤菩萨。欲重明此义。以偈颂曰。<br> 　　 如来转法轮　　三世无不至 <br> 　　 所转无所转　　求之不可得 <br> 　　 譬如诸文字　　说之不可尽 <br> 　　 十力亦如是　　转法轮无尽 <br> 　　 譬如诸文字　　悉入一切数<br> 　　 所入无所入　　法轮亦如是 <br> 　　 普入一切音　　所入无所入 <br> 　　 彼亦无自性　　能令一切喜 <br> 　　 出过一切数　　究竟成菩提 <br> 　　 欲说真实义　　是故入三昧 <br> 　　 以彼三昧力　　出生妙音声 <br> 　　 悉与众生等　　而转净法轮 <br> 　　 又复悉于彼　　一一诸音声 <br> 　　 出生无量音　　众生语言法 <br> 　　 大自在无念　　我出彼众音 <br> 　　 随其受化者　　一切无不闻 <br> 　　 譬如诸文字　　不内亦不外 <br> 　　 无漏不可尽　　亦复无积聚 <br> 　　 十力亦如是　　转清净法轮 <br> 　　 无漏不可尽　　诸佛大神力</p>
<div class="jwbt-box"><div class="jwbt"><a name=j0083-04-17><a href="0083-04.htm#MENU-top">大方广佛华严经卷第三十七</div></a></a>
<div class="jwbtbm"><a name=j0083-04-18><a href="0083-04.htm#MENU-top">宝王如来性起品第三十二之四</div></div></a></a>
<p>　　 佛子。云何菩萨摩诃萨。知见如来应供等正觉大般涅槃。此菩萨摩诃萨。欲知见如来应供等正觉大般涅槃者。当如是知如如般涅槃。如来大般涅槃。亦复如是。如实际。如法界。如虚空界。如实性。如离欲际。如无相际。如我性际。如一切法性际。如真实际般涅槃。如来大般涅槃。亦复如是。何以故。涅槃非生灭法。若法不生。当知不灭去无所至。佛子。如来应供等正觉。不为菩萨演说显现如来究竟涅槃。何以故。欲令诸菩萨于一念中。普见三世一切诸佛悉现前故。出生一切如来妙色。亦复不起二不二想。何以故。菩萨摩诃萨。远离诸想。无染着故。佛子。但如来欲令众生欢喜故。出现于世。欲令众生忧悲感慕故。示现涅槃。其实如来无有出世。亦无涅槃。何以故。如来常住如法界故。为化众生示现涅槃。佛子。设有日出照现世间。圆满明净与法界等。于一切世界净水器中。影无不现。日无是念。我能普现一切净水。佛子。彼时或有一水器破。日影不现。于意云何。彼影不现。岂日过耶。答曰不也。水器破故日影不现。佛子。如来智慧圆满净日一念出现。悉能照明一切世界一切法界一切众生。灭除垢浊。净心水器影无不显。常现在前。但破器浊心众生。不见如来法身影像。应见涅槃而得度者。是故如来现般涅槃。其实如来不生不灭。永无灭度。佛子。譬如大火于一切世界能为火事。焚烧草木无不尽者。有时彼火至无草木城邑聚落。自然而灭。于意云何。一切世间火悉灭不。答曰不也。如来应供等正觉。亦复如是。于一切世界。施作佛事。或一佛刹化度已周。示现涅槃。于意云何。一切世界如来悉灭度耶。答曰不也。佛子。是为菩萨摩诃萨知见如来应供等正觉大般涅槃。<br>　　 复次佛子。如大幻师善知幻术。安住此术。于三千大千世界一切城邑聚落大王之都。普现幻身。住持幻身。寿命无尽。时此幻师于彼城邑聚落大王之都。随事讫处。便舍幻身。于意云何。为三千大千世界幻身悉舍灭耶。答曰不也。如来应供等正觉。亦复如是。善知大慧幻术。具足出生巧方便慧。于一切法界。普能示现如来幻身。常住如法界。究竟如虚空。随诸佛刹。教化度脱已周讫处。示现涅槃。当知不以一佛刹示现涅槃故。如来究竟永灭度也。佛子。是为菩萨摩诃萨知见如来大般涅槃。<br>　　 复次佛子。如来示现般涅槃时。先入不动三昧入三昧已。于一一身。各放无量亿千那由他大光。一一光明。各出无量阿僧祇妙宝莲华。一一莲华。各有不可说不可说妙宝华须。一一华须。各有宝师子座。一一座上。各有如来结跏趺坐。彼时所现诸如来身。悉与一切众生数等。功德具足。相好庄严。究竟本愿。时有众生善根熟者。见如来身。心皆调伏。禀受道化。彼如来身究竟安住。尽未来际随一切众生。所应受化未曾失时。彼如来身。无有处所。非实非虚。如来但欲究竟过去诸大愿故。欲令众生长养诸善根故。应现其身常住不灭。佛子。是为菩萨摩诃萨知见如来应供等正觉大般涅槃。<br>　　 复次佛子。此菩萨摩诃萨。知见如来涅槃无量无边。究竟法界。无所障碍。不生不灭。净如虚空。安住实际。随其所应而示现之。本愿所持。不舍一切众生一切佛刹一切诸法。<br>　　 尔时普贤菩萨。欲重明此义。以偈颂曰。 <br>　　 譬如圆满日　　一切法界等 <br>　　 影现一切水　　唯除诸破器 <br>　　 最胜亦如是　　普现一切世 <br>　　 众生无信心　　谓佛入涅槃 <br>　　 譬如猛盛火　　焚烧一切物 <br>　　 无草木聚落　　火则自然灭 <br>　　 最胜亦如是　　充满于法界 <br>　　 究竟诸佛事　　示现入涅槃 <br>　　 譬如大幻师　　示现无量身 <br>　　 如来亦如是　　普现一切身 <br>　　 究竟诸佛事　　示现般涅槃 <br>　　 随应受化者　　以此而示现 <br>　　 最胜有三昧　　名曰不可动 <br>　　 究竟佛事已　　然后入此定 <br>　　 念出无数佛　　又放无量光 <br>　　 光有无量华　　华有无量佛 <br>　　 最胜无量身　　充满诸法界 <br>　　 积集功德者　　一切无不见 <br>　　 善逝净法身　　无量法界等 <br>　　 寿命净庄严　　一切悉具足 <br>　　 犹如无生性　　如来兴亦然 <br>　　 犹如无灭性　　涅槃亦如是 <br>　　 悉离语言道　　不可为譬谕 <br>　　 天中天难胜　　具足一切德 <br>　　 佛子。云何菩萨摩诃萨。知见于如来应供等正觉所见闻恭敬供养所种善根。此菩萨摩诃萨。知见于如来所见闻恭敬供养所种善根。皆悉不虚。功德无尽。离一切爱究竟解脱。果报不虚满足诸愿。于一切有为法中。不可穷尽。而能随顺无为智慧。起诸佛智。究竟未来际。具足一切诸如来地。佛子。譬如丈夫食少金刚。终竟不消。要从身过。至金刚轮际。然后乃住。所以者何。以彼金刚不可消故。如是佛子。于如来所。少植善根。能坏一切有为烦恼。乃至究竟如来涅槃智慧。然后乃住。所以者何。于如来所。植诸善根。不可尽故。佛子。譬如须弥山等大干草聚。若有人持如芥子火。悉能烧尽。何以故。火性悉能烧故。佛子。于如来所。种少善根。亦复如是。悉能烧灭一切烦恼。无有遗余。究竟涅槃。何以故。于如来所。种诸善根。性究竟故。佛子。譬如雪山有大药王。名曰善现。若有见者眼得清净。若有闻者耳得清净。若闻香者鼻得清净。若尝味者舌得清净。若有触者身得清净。若取彼地土。悉能除灭无量众病。安隐快乐。如来应供等正觉无上药王。亦复如是。常以一切诸方便行。饶益众生。若有得见如来色身。眼得清净。若有得闻如来名号。耳得清净。若有得闻如来戒香。鼻得清净。若有得味如来法味。舌得清净。得金刚广长清净舌根。悉能演说一切言音。若有得触如来光者。彼人即得清净色身。究竟逮得无上法身。若有念如来者。得念佛三昧。正念不乱。若有得经行地。如来塔庙礼拜供养。彼众生等具足善根。灭烦恼患得贤圣乐。佛子。乃至不信邪见众生。见闻佛者。彼诸众生。于见闻中。所种善根果报不虚。乃至究竟涅槃。断一切恶诸不善根。具足善根。佛子。于如来所。见闻供养恭敬。所种善根不可言说。不可为喻。何以故。如来不可思议过思议故。但随所应佛为作谕。佛子。是为菩萨摩诃萨知见于如来所见闻恭敬供养种诸善根。<br>　　 尔时诸菩萨摩诃萨。白普贤菩萨言。佛子。当何名此经。云何奉持。佛子。此经名为一切诸佛微密法藏。一切世间不能思议。如来所印。大智光明。开发示现如来种性。长养一切菩萨功德。一切世间无能破坏。随顺一切如来境界。令一切众生皆悉清净。分别演说佛究竟法。佛子。如是经典。但为乘不思议乘。菩萨摩诃萨。一向专心求菩提者。分别解说不为余人。何以故。此经不入一切众生之手。唯除菩萨。佛子。譬如转轮圣王所有七宝。因此宝故。行转轮王法。圣王七宝无堪持者。唯除第一夫人所生太子。具足成就圣王相者。佛子。若转轮王无此太子具众德者。王命终后。此诸宝等自然散灭。佛子。此经如是。不入一切众生之手。唯除如来法王真子。从诸如来种性家生。种如来相诸善根者。若无此等佛之真子。斯经则灭。何以故。一切声闻缘觉不闻此经。何况受持书写解说。无有是处。唯除菩萨摩诃萨能自诵持书写经卷。佛子。是故菩萨摩诃萨。闻此经者。欢喜恭敬顶戴受持。何以故。菩萨摩诃萨。信乐此经。少作方便。必决定得无上菩提。佛子。菩萨摩诃萨。虽无量亿那由他劫。行六波罗蜜。修习道品善根。未闻此经。虽闻不信受持随顺。是等犹为假名菩萨。不从如来种性家生。佛子。若菩萨摩诃萨。得闻此经。闻已信向受持随顺。当知此等为真佛子。从佛家生。随顺一切如来境界。具足一切菩萨正法。安住一切种智境界。远离一切世间诸法。出生长养如来所行。到一切菩萨诸法彼岸。于如来自在正法。心无疑惑。究竟安住无师之地。深入一切如来境界。佛子。菩萨摩诃萨。闻此经已。应当发平等意行无量心。远离一切虚妄之想。究竟直心。面对正念一切如来。修习平等清净犹如虚空。分别观察一切菩萨行业与法界等。具足成就一切智智。远离一切世间垢浊。发清净心。充满一切十方世界。深入一切菩萨法门。平等观察三世诸佛。具足善根功德智慧。深入此等一切诸法而无所入。不念一法不念二法。悉平等观无量诸法。佛子。菩萨摩诃萨。成就如是等功德。少作方便得无师智。尔时普贤菩萨。欲重明此义以偈颂曰。 <br>　　 若见闻如来　　恭敬及供养 <br>　　 所植诸善根　　无量不可称 <br>　　 一切有为中　　不可得穷尽 <br>　　 寂灭诸烦恼　　离苦得涅槃 <br>　　 譬如有一人　　吞服少金刚 <br>　　 终竟不可消　　下至金刚际 <br>　　 如是十力所　　见闻供养福 <br>　　 具足金刚智　　烦恼灭无余 <br>　　 譬如干草积　　等彼须弥山 <br>　　 投火如芥子　　烧尽悉无余 <br>　　 如是善逝所　　若植少功德 <br>　　 烧灭诸烦恼　　正趣到涅槃 <br>　　 譬如雪山中　　有大药王树 <br>　　 见闻嗅味触　　除灭一切患 <br>　　 十力亦如是　　若有见闻者 <br>　　 修习胜功德　　究竟成菩提 <br>　　 尔时十方不可说不可说。百千亿那由他佛刹微尘等世界六种震动。东涌西没。西涌东没。南涌北没。北涌南没。边涌中没。中涌边没。及十八相动。所谓动。遍动。等遍动。起。遍起。等遍起。觉。遍觉。等遍觉。震。遍震。等遍震。吼。遍吼。等遍吼。涌。遍涌。等遍涌。尔时佛神力故。法如是故。雨众华云。胜过诸天。雨宝衣云。盖云。幢云。幡云。香云。涂香云。鬘云庄严云。众宝云。菩萨赞叹云。菩萨身云。三藐三菩提云。普令不可思议世界皆悉清净。雨如来妙音声云。充满无量无边法界。如此四天下佛神力故。令诸菩萨皆大欢喜。一切十方亦复如是。<br>　　 尔时十方各过八十不可说百千亿那由他佛刹微尘等世界之外。各有八十不可说百千亿那由他世界微尘等如来。悉现其身。若近对面。同号普贤。现已咸作是言。善哉善哉。佛子。乃能承佛神力。随顺深法。解说不可思议如来性起正法。佛子。我等诸佛亦说此法。十方一切诸佛。及诸菩萨亦复如是。说此经时。百千佛刹微尘等菩萨。得菩萨一切明。一切三昧。授一生记。当成阿耨多罗三藐三菩提。一佛刹微尘等众生发菩提心。我等悉与授记。于未来世当成佛道。悉同一号号佛胜境界。是故我等普为未来诸菩萨故。护持此经。令久住世。如此四天下所度众生。十方无量阿僧祇不可思议不可称不可量不可说法界虚空界等。一切世界所度众生。亦复如是。卢舍那佛本愿力故。法如是故。善根力故。如来无尽智故。如来不失时故。随其所应化菩萨故。广行普贤菩萨行故。示现一切种智故。<br>　　 尔时十方各过十不可说百千亿那由他佛刹微尘等世界之外。各有十不可说百千亿那由他佛刹微尘等菩萨。来诣此土。充满一切法界。示现菩萨大妙庄严。放大光明网。震动一切世界。坏散一切诸魔宫殿。除灭一切恶道诸难。照明一切如来功德。赞叹一切如来正法。普雨无量无边供养云雨。示现无量种种异身。示现己身是无量诸佛法门之器。时彼诸菩萨承佛神力。各作是言。善哉善哉。佛子。乃能说是如来不可坏法。佛子。我等一切悉名普贤。于普光明世界普胜如来所。净修梵行。彼诸佛所亦说是经。如是句。如是味。如是行。如是相貌。佛子。我等承佛神力故。法如是故。于彼世界来诣此土为汝作证。一切十方尽法界虚空界等一切世界。亦复如是。<br>　　 尔时普贤菩萨。承佛神力。观察一切诸菩萨众。欲重明如来性起正法。欲说如来无量功德。欲明如来正法不可沮坏。欲生一切菩萨无量智慧法明。欲说一切具足佛法。欲观察一切群生类心。欲随所应化不失时。欲分别一切无量无边菩萨正法。欲显现一切如来变化自在庄严。欲明一切如来一身无异。欲出生一切菩萨无量本行。以偈颂曰。 <br>　　 一切诸如来　　所成就威仪 <br>　　 举世悉称誉　　无能为譬谕 <br>　　 为饶益众生　　令悉开解故 <br>　　 以非喻为喻　　显现真实义 <br>　　 如是微密法　　无量劫难闻 <br>　　 精进智慧者　　乃闻如来藏 <br>　　 若有闻此经　　欢喜恭敬者 <br>　　 此等已过去　　供养无量佛 <br>　　 当知如此人　　诸天常赞叹 <br>　　 一切诸善逝　　摄取常守护 <br>　　 一切诸善逝　　世出世间胜 <br>　　 最胜欢喜众　　此经为内藏 <br>　　 能出生无量　　一切白净道 <br>　　 是故离放逸　　一心常奉持 </p>
<div class="jwbt-box"><div class="jwbtbm"><a name=j0083-04-19><a href="0083-04.htm#MENU-top">离世间品第三十三之一</div></div></a></a>
<p>　　 尔时世尊。在摩竭提国寂灭道场普光法堂。坐莲华藏宝师子座。成等正觉。念不二念。无相念。住佛所住。等一切佛。到无碍趣。得不还法无碍境界。住不思议远离三世。于一切世界普现其身。知一切法。具足成就一切妙行。永灭疑惑离虚妄身。能与一切菩萨无量智慧。住佛无二法。究竟到彼岸。具足如来不可沮坏智慧法门。究竟无量无边虚空法界等如来诸地。与百千亿那由他不可说一切佛刹微尘等菩萨摩诃萨。俱悉是一生当成阿耨多罗三藐三菩提。各从十方世界来集。具足成就一切菩萨方便智慧。善巧方便调伏众生。悉令安住菩萨正法。分别了知一切世界。观察明达解脱境界。悉已除灭一切虚妄。具足成就一切妙行。善摄众生。深入无量巧方便法。善知一切众生果报。善知一切众生心使诸根境界方便。三世一切诸佛所说句味及义。善闻受持广为人说。善入无量无边世间离世间法。善能解了诸有为法皆悉无二。于一念中得一切佛智。于念念中善能示现成等正觉。令一切众生。发菩提心成等正觉。入一众生境界。善知一切众生心之境界。不舍如来地。现菩萨身。得不退转一切智地。不舍菩萨行。深入无行智。为一切众生故。于无量无数劫。修菩萨行。于无量无数劫。难得值遇菩萨之宝。转净法轮调伏众生。悉令逮得明净法眼。成就三世一切诸佛净住行愿。具足如是等无量无边功德。一切诸佛。尽未来劫说不可尽。其名曰普贤菩萨。普正法菩萨。普化菩萨。普慧菩萨。普眼菩萨。普光菩萨。普观察菩萨。普照菩萨。普幢菩萨。普觉菩萨。如是等百万亿那由他不可说佛刹微尘等菩萨摩诃萨。皆悉具足普贤行愿。随诸世界有佛兴世。悉能往诣请转法轮。悉能受持诸佛正法。令一切佛种性不断。悉能了达一切诸佛次第受记。随诸世界成等正觉转净法轮。于无佛世界现身为佛出兴于世。令有染者悉得清净。除灭一切菩萨业障。入无碍法界。<br>　　 尔时普贤菩萨正受三昧。其三昧名佛华严。入三昧已。十方一切世界六种十八相震动出微妙音。一切世界无不闻者。然后安详从三昧起。<br>　　 尔时普慧菩萨。知诸菩萨大众云集。问普贤菩萨言。佛子。何等为诸菩萨摩诃萨依果。何等为奇特想。何等为行。何等为善知识。何等为勤修精进。何等为正希望。何等为成就众生。何等为戒。何等为自知受记法。何等为入。何等为入如来。何等为入众生心行。何等为入世界。何等为入劫。何等为说三世。何等为入三世间。何等为离忧恼心无厌悔。何等为无坏智。何等为陀罗尼。何等为知分别说佛。何等为发普贤心。何等为普贤愿行法。何等为大悲。何等为发菩提心因缘。何等为于善知识起恭敬心。何等为清净。何等为波罗蜜。何等为随顺觉知。何等为决定智。何等为力。何等为平等。何等为佛法句。何等为说法。何等为受持。何等为辩。何等为胜法。何等为无著。何等为平等心。何等为出生智慧。何等为变化。何等为持。何等为大正希望。何等为深入佛法。何等为依止。何等为发无畏心。何等为除灭一切疑惑发无疑心。何等为不思议。何等为巧方便微密语。何等为巧方便分别智。何等为正受三昧。何等为一切处。何等为法门。何等为通。何等为明。何等为解脱。何等为园林。何等为宫殿。何等为乐。何等为庄严。何等为发不动心。何等为不舍深心。何等为智观察。何等为分别法。何等为无垢。何等为智印。何等为智慧光明。何等为不可称量住。何等为无懈怠心。何等为须弥山王正直之心。何等为深入智慧大海成。无上菩提。何等为宝住。何等为发金刚心庄严大乘。何等为发大事。何等为究竟大事。何等为不坏信。何等为受记。何等为善根回向。何等为得智慧。何等为发无量无边广心。何等为藏。何等为调顺。何等为自在。何等为众生自在。何等为刹自在。何等为法自在。何等为身自在。何等为愿自在。何等为境界自在。何等为智自在。何等为通自在。何等为神力自在。何等为力自在。何等为游戏神通。何等为胜行。何等为力。何等为无畏。何等为不共法。何等为业。何等为身。何等为身业。何等为净身业。何等为口。何等为净口业。何等为净口业得诸守护。何等为口业成办大事。何等为心。何等为发心。何等为心满。何等为根。何等为直心。何等为深心。何等为方便。何等为乐修。何等为解脱深入世界。何等为入众生性。何等为习气。何等为炽然。何等为趣。何等为具足法。何等为退失佛法。何等为离生。何等为决定法。何等为出生佛道法。何等为得善男子名号。何等为道。何等为无量道。何等为道具。何等为修道。何等为庄严道。何等为足。何等为手。何等为腹。何等为藏。何等为心。何等为庄严。何等为器仗。何等为头。何等为眼。何等为耳。何等为鼻。何等为舌。何等为身。何等为意。何等为行。何等为住。何等为坐。何等为卧。何等为住。何等为行。何等为观察。何等为周遍观察。何等为奋迅。何等为师子吼。何等为净施。何等为净戒。何等为净忍。何等为净精进。何等为净禅。何等为净慧。何等为净慈。何等为净悲。何等为净喜。何等为净舍。何等为义。何等为法。何等为功德具。何等为智具。何等为明足。何等为求法。何等为明了法。何等为向法。何等为魔。何等为魔业。何等为舍离魔业。何等为见佛。何等为佛业。何等为慢业。何等为智业。何等为魔摄持。何等为佛摄持。何等为法摄持。何等为住兜率天所行事业。何等为兜率天示现命终。何等为示现降神母胎事。何等为示现微细趣。何等为生。何等为大庄严。何等为游行七步。何等为示现童子地。何等为示现采女眷属。何等为示现舍家出家。何等为示现苦行。何等为往诣道场。何等为坐道场。何等为坐道场时显奇特相。何等为示现降魔。何等为成等正觉。何等为转法轮。何等为因转法轮得白净法。佛子。何等为如来应供等正觉示现大般涅槃。善哉。佛子。如向所问愿具演说。 <br>　　 尔时普贤菩萨摩诃萨。告普慧等诸菩萨言。佛子。菩萨摩诃萨。有十种依果。何等为十。所谓菩提心依果。究竟不忘失故。善知识依果。随顺和合故。善根依果。长养诸善根故。诸波罗蜜依果。究竟修行故。一切法依果。永出生死故。诸愿依果。长养菩提故。诸行依果。广修习故。菩萨依果。一生补处故。供养佛依果。信心不坏故。一切如来依果。正教离颠倒故。佛子。是为菩萨摩诃萨十种依果。若菩萨摩诃萨。住此依果。则得如来无上智依果。<br>　　 佛子。菩萨摩诃萨。有十种奇特想。何等为十。所谓于一切善根生自善根想。于一切善根生菩提种子想。于一切众生生菩提器想。于一切愿生自愿想。于一切法生出生死想。于一切行生自行想。于一切法生佛法想。于一切语言生语言道想。于一切佛生慈父想。于一切如来生无二想。佛子。是为菩萨摩诃萨十种奇特想。若菩萨摩诃萨。安住此想。则得无上巧妙方便转一切想。<br>　　 佛子。菩萨摩诃萨。有十种行。何等为十。所谓令一切众生专求正法行。善根淳熟行。善学一切戒行。长养一切善根行。一心不乱修三昧行。分别一切诸智慧行。修习一切所修行。庄严一切世界行。恭敬供养善知识行。恭敬供养诸如来行。佛子。是为菩萨摩诃萨十种行。若菩萨摩诃萨。安住此行。则得如来无上大智行。<br>　　 佛子。菩萨摩诃萨。有十种善知识。何等为十。所谓能令安住菩提心善知识。能令修习善根善知识。能令究竟诸波罗蜜善知识。能令分别解说一切法善知识。能令安住成熟一切众生善知识。能令具足辩才随问能答善知识。能令不着一切生死善知识。能令于一切劫行菩萨行心无厌倦善知识。能令安住普贤行善知识。能令深入一切佛智善知识。佛子。是为菩萨摩诃萨十种善知识。<br>　　 佛子。菩萨摩诃萨。有十种勤修精进。何等为十。所谓教化一切众生勤修精进。入一切法勤修精进。令一切世界清净勤修精进。究竟一切菩萨所学勤修精进。令一切众生灭一切恶勤修精进。除灭一切地狱饿鬼畜生阎罗王苦勤修精进。降一切魔勤修精进。为一切众生作清净眼勤修精进。恭敬供养一切诸佛勤修精进。令一切如来皆悉欢喜勤修精进。佛子。是为菩萨摩诃萨十种勤修精进。若菩萨摩诃萨。住此精进。则具如来无上精进波罗蜜。<br>　　 佛子。菩萨摩诃萨。有十种正希望。何等为十。所谓自住菩提心亦令众生住菩提心正希望。自离忿诤亦令一切众生离于忿诤正希望。自离愚痴安住佛法。亦令众生舍离愚痴安住佛法正希望。自修善根专求正法亦令众生修习善根专求正法正希望。自究竟诸波罗蜜得到彼岸亦令众生究竟诸波罗蜜得到彼岸正希望。自生如来种性家亦令众生生如来种性家正希望。自深入观一切法无尽性亦令众生深入观一切法无尽性正希望。自不诽谤一切佛法亦令众生不诽谤一切佛法正希望。自满一切智愿亦令众生满一切智愿正希望。自深入一切如来无尽智藏亦令众生深入一切如来无尽智藏正希望。佛子。是为菩萨摩诃萨十种正希望。若菩萨摩诃萨。安住此法。则得如来无上平等大智正希望。<br>　　 佛子。菩萨摩诃萨。有十种法成就众生。何等为十。所谓布施成就众生。色身端严成就众生。说法成就众生。同意成就众生。无染着成就众生。叹菩萨行成就众生。示现一切世界炽然成就众生。叹如来功德成就众生。示现神力自在成就众生。种种巧方便微密随顺世间行成就众生。佛子。是为菩萨摩诃萨十种成就众生。若菩萨摩诃萨。安住此法。则能成就一切众生。 <br>　　 佛子。菩萨摩诃萨。有十种戒。何等为十。所谓不坏菩提心戒。离声闻缘觉地戒。饶益观察一切众生戒。令一切众生住佛法戒。一切菩萨学戒戒。一切无所有戒。一切善根回向菩提戒。不着一切如来身戒。<br>　　 佛子。菩萨摩诃萨。有十种自知受记法。令彼菩萨自知受记。何等为十。所谓一向发菩提心菩萨受记。不厌菩萨行菩萨受记。于一切劫修诸苦行菩萨受记。随顺一切佛法菩萨受记。于一切如来所说决定信向菩萨受记。具足修习一切善根菩萨受记。令一切众生安住菩提菩萨受记。于一切善知识和合随顺菩萨受记。于一切善知识生如来想菩萨受记。守护菩提本愿菩萨受记。佛子。是为菩萨摩诃萨十种自知受记法。令彼菩萨自知受记。<br>　　 佛子。菩萨摩诃萨有十种入。何等为十。所谓入愿。入行。入聚。入波罗蜜。入具足。入分别愿。入性。入庄严刹。入神力自在。入示现出生。佛子。是为菩萨摩诃萨十种入。亦入三世一切菩萨所入。<br>　　 佛子。菩萨摩诃萨。有十种深入如来。何等为十。所谓深入无量无边诸佛菩提。深入无量无边转净法轮。深入无量无边诸方便法。深入无量无边微妙音声。深入无量无边调伏众生。深入无量无边神力自在。深入无量无边种种异身。深入无量无边三昧。深入无量无边力无所畏。深入无量无边示现涅槃。佛子。是为菩萨摩诃萨十种深入如来。此十种深入法。三世诸佛悉亦共入。<br>　　 佛子。菩萨摩诃萨。有十种入众生心行。何等为十。所谓入过去一切众生心行。入未来一切众生心行。入现在一切众生心行。入一切众生诸善根行。入一切众生不善根行。入一切众生心心所行。入一切众生诸根行。入一切众生种性行。入一切众生烦恼使习气行。入一切众生时非时调伏行。佛子。是为十种入众生心行。因是十种入众生心行。则能普入一切众生心行。<br>　　 佛子。菩萨摩诃萨。有十种入世界。何等为十。所谓入不净世界。入清净世界。入小世界。入中世界。入微尘世界。入微细世界。入伏世界。入仰世界。入有佛世界。入无佛世界。佛子。是为菩萨摩诃萨十种入世界。因此十种入世界。则能普入一切世界。<br>　　 佛子。菩萨摩诃萨。有十种入劫。何等为十。所谓入过去劫。入未来劫。入现在劫。入可数劫。入不可数劫。入可数不可数劫。入不可数可数劫。入一切劫非劫。入非劫一切劫。入一切劫即是一念。佛子。是为菩萨摩诃萨十种入劫。因此十种入劫。则能普入一切诸劫。</p>
<div class="jwbt-box"><div class="jwbt"><a name=j0083-04-20><a href="0083-04.htm#MENU-top">大方广佛华严经卷第三十八</div></a></a>
<div class="jwbtbm"><a name=j0083-04-21><a href="0083-04.htm#MENU-top">离世间品第三十三之二</div></div></a></a>
<p> 　　 佛子。菩萨摩诃萨。有十种说三世。何等为十。所谓过去世说过去世。过去世说未来世。过去世说现在世。未来世说过去世。未来世说现在世。未来世说无尽。现在世说未来世。现在世说过去世。现在世说平等。现在世说三世即一念。佛子。是为菩萨摩诃萨十种说三世。因此十种说三世。则能普说一切三世。<br> 　　 佛子。菩萨摩诃萨。有十种入三世间。何等为十。所谓入世间。入语言道。入性。入施设。入想。入名字。入语言。入无尽。入离欲。入寂灭。佛子。是为菩萨摩诃萨十种入三世间。因此十种入三世间。则能普入一切三世间。<br> 　　 佛子。菩萨摩诃萨。有十种舍离忧恼心无厌悔。何等为十。所谓供养一切佛舍离忧恼心无厌悔。亲近一切善知识舍离忧恼心无厌悔。专求一切法舍离忧恼心无厌悔。常闻正法舍离忧恼心无厌悔。常说正法舍离忧恼心无厌悔。教化调伏一切众生舍离忧恼心无厌悔。令一切众生安住佛道舍离忧恼心无厌悔。于一一世界中行不可说不可说菩萨行舍离忧恼心无厌悔。游行一切世界教化众生舍离忧恼心无厌悔。出生一切佛法舍离忧恼心无厌悔。佛子。是为菩萨摩诃萨十种舍离忧恼心无厌悔。若菩萨摩诃萨安住此法。则得如来无上智慧。永离厌悔。<br> 　　 佛子。菩萨摩诃萨。有十种不可坏智。何等为十。所谓知众生智不可坏。知诸根智不可坏。知受生智不可坏。知世界智不可坏。知法界智不可坏。知佛智不可坏。知法智不可坏。知僧智不可坏。知三世智不可坏。知一切语言道智不可坏。佛子。是为菩萨摩诃萨十种不可坏智。若菩萨摩诃萨安住此智。则得如来无上不可坏智。<br> 　　 佛子。菩萨摩诃萨。有十种陀罗尼。何等为十。所谓闻持陀罗尼。不忘一切法故。持正法陀罗尼。巧方便分别一切法如实故。不生一切法陀罗尼。觉一切法无自性故。法明陀罗尼。普照不可思议诸佛法故。三昧陀罗尼。于现在一切佛所闻法不乱故。音声圆满陀罗尼。究竟解了不可思议语言法故。三世陀罗尼。分别说一切三世佛不思议法故。种种辩才陀罗尼。分别解说无量无边诸佛法故。出生无碍耳陀罗尼。不可说佛所说诸法悉能闻故。持一切佛法陀罗尼。安住如来十力四无畏故。佛子。是为菩萨摩诃萨十种陀罗尼。若菩萨摩诃萨欲得此法。应勤修学。<br> 　　 佛子。菩萨摩诃萨。知分别说十种佛。何等为十。所谓正觉佛。愿佛。业报佛。住持佛。化佛。法界佛。心佛。三昧佛。性佛。如意佛。佛子。是为菩萨摩诃萨知分别说十种佛。 <br> 　　 佛子。菩萨摩诃萨。有十种发普贤心。何等为十。所谓发大慈心。救护一切众生故。发大悲心。代一切众生受一切苦毒故。发一切施为首心。悉舍一切诸所有故。发正念一切智为首心。乐求一切佛法故。发功德庄严心。学一切菩萨诸行故。发金刚心。一切受生不忘失故。发大海心。一切白净法悉流入故。发须弥山王心。一切诽谤苦言悉堪忍故。发安隐心。施一切众生无畏故。发究竟般若波罗蜜到彼岸心。巧分别一切法无所有故。佛子。是为菩萨摩诃萨十种发普贤心。若菩萨摩诃萨安住此心。以少方便则能具足普贤巧方便智。<br> 　　 佛子。菩萨摩诃萨。有十种普贤愿行法。何等为十。所谓尽未来劫行菩萨行普贤愿行法。恭敬供养未来一切佛普贤愿行法。立一切众生于普贤菩萨愿行普贤愿行法。积集一切善根普贤愿行法。入一切波罗蜜普贤愿行法。满足一切菩萨愿行普贤愿行法。庄严一切世界普贤愿行法。往生一切佛所普贤愿行法。善巧方便求一切法普贤愿行法。于一切十方佛刹成无上菩提普贤愿行法。佛子。是为菩萨摩诃萨十种普贤愿行法。若菩萨摩诃萨修此愿行。疾得具足普贤愿行。<br> 　　 佛子。菩萨摩诃萨。有十种大悲常观众生。何等为十。所谓观察众生无所归依而起大悲。观察众生随逐邪道而起大悲。观察众生贫无善根而起大悲。观察众生长寝生死而起大悲。观察众生行不善法而起大悲。观察众生欲缚所缚而起大悲。观察众生在生死海而起大悲。观察众生久远长病而起大悲。观察众生无欲善法而起大悲。观察众生失诸佛法而起大悲。佛子。是为菩萨摩诃萨十种大悲常观众生。<br> 　　 佛子。菩萨摩诃萨。有十种发菩提心因缘。何等为十。所谓教化成就一切众生发菩提心因缘。除灭一切众生苦发菩提心因缘。与一切众生种种快乐发菩提心因缘。除灭一切众生愚暗发菩提心因缘。与一切众生佛智发菩提心因缘。恭敬供养一切诸佛发菩提心因缘。随如来教令佛欢喜发菩提心因缘。见佛色身相好发菩提心因缘。入一切佛智发菩提心因缘。显现佛力无畏发菩提心因缘。佛子。是为菩萨摩诃萨十种发菩提心因缘。<br> 　　 若菩萨摩诃萨发菩提心。应当恭敬供养亲近善知识。何以故。欲速觉一切智故。彼菩萨摩诃萨恭敬供养亲近善知识。起十种心。何等为十。所谓于善知识。起给侍心。不违心。随顺心。欢喜心。不求利心。一向心。同善根心。同愿心。如来心。同满行心。佛子。是为菩萨摩诃萨于善知识起十种心。<br> 　　 佛子。若菩萨摩诃萨发如是十种心。则得十种清净。何等为十。所谓正直心清净。究竟不失故。色身清净。随所应化无不见故。音声圆满清净。究竟一切语言法故。辩才清净。巧方便说不可思议诸佛法故。智慧清净。除灭一切愚痴暗故。受生清净。具足菩萨自在力故。眷属清净。成就过去同行众生诸善根故。果报清净。除灭一切业障故。诸愿清净。同一切菩萨故。诸行清净。究竟普贤菩萨行故。佛子。是为菩萨摩诃萨十种清净佛子。<br> 　　 菩萨摩诃萨。有十种波罗蜜。何等为十。所谓檀波罗蜜。舍一切有故。尸波罗蜜。净佛戒故。羼提波罗蜜。具足佛忍故。精进波罗蜜。于一切时不退转故。禅波罗蜜。正念不乱故。般若波罗蜜。观一切法悉如如故。智波罗蜜。深入佛力故。愿波罗蜜。普贤菩萨愿行满故。神力波罗蜜。示现一切神通力故。法波罗蜜摄取一切法故。佛子。是为菩萨摩诃萨十种波罗蜜。若菩萨摩诃萨安住此法。则得如来无上究竟智波罗蜜。<br> 　　 佛子。菩萨摩诃萨。有十种随顺觉知。何等为十。所谓随顺觉知一切世界。随顺觉知一切众生不可思议。随顺觉知一切诸法不一不异。随顺觉知一切法界。随顺觉知一切虚空界。随顺觉知一切世界入过去世。随顺觉知一切世界入未来世。随顺觉知一切世界入现在世。随顺觉知一切如来于一念中具足愿行。随顺觉知三世诸佛悉同一行。佛子。是为菩萨摩诃萨十种随顺觉知。若菩萨摩诃萨安住此法。则得一切法自在。普照随意满愿。于一念中觉无上道。一切佛法悉现在前。<br> 　　 佛子。菩萨摩诃萨。有十种决定智。何等为十。所谓决定了知一切诸法于一念中。决定了知一切诸法以无碍智。决定了知一切众生心心所行。决定了知一切众生皆悉同根。决定了知一切众生烦恼习气诸行。决定了知一切众生诸心使行。决定了知一切众生善不善行。决定了知一切菩萨愿行神力自在变化住持。决定了知一切如来成就十力。佛子。是为菩萨摩诃萨十种决定智。若菩萨摩诃萨安住此法。则得一切诸法巧妙方便。<br> 　　 佛子。菩萨摩诃萨。有十种力。何等为十。所谓深入一切法力。解一切法犹如化力。解一切法犹如幻力。令一切法入佛法力。于一切法无染著力。专求一切善妙法力。一向恭敬供养一切善知识力。令一切善根悉究竟得无上智力。深心信解一切佛法不诽谤力。究竟不退一切智心力。佛子。是为菩萨摩诃萨十种力。若菩萨摩诃萨安住此力。则具足如来无上十力。<br> 　　 佛子。菩萨摩诃萨。有十种平等。何等为十。所谓一切众生平等。一切法平等。一切佛刹平等。一切佛乘平等。一切善根平等。一切菩提平等。一切愿平等。一切波罗蜜平等。一切行平等。一切佛平等。佛子。是为菩萨摩诃萨十种平等。若菩萨摩诃萨住此平等。则具足一切诸佛无上平等。<br> 　　 佛子。菩萨摩诃萨。有十种方便佛法句。何等为十。所谓说一切法言说方便佛法句。一切法如幻。一切法如电。一切法缘起。一切法净业。一切法文字。一切法实际。一切法无相。一切法真实义。一切法法界。佛子。是为菩萨摩诃萨十种方便佛法句。若菩萨摩诃萨安住此法。则得无上方便一切智。<br> 　　 佛子。菩萨摩诃萨有十种说法。何等为十。所谓说甚深法。说胜妙法。说种种庄严法。说一切智法。说随顺波罗蜜法。说出生如来力法。分别说三世法。说不退菩萨法。说赞叹一切佛功德法。说一切菩萨行一切佛平等一切如来境界法。佛子。是为菩萨摩诃萨十种说法。若菩萨摩诃萨住此说法。则得如来无上说法。<br> 　　 佛子。菩萨摩诃萨。有十种受持。何等为十。所谓受持一切善根功德。受持一切佛所说法。受持一切譬谕。受持一切方便法门。受持一切出生陀罗尼门。受持一切除疑惑法。受持一切菩萨具足法受持一切如来所。说平等三昧法门。受持一切普照法门。受持一切诸佛自在神力。佛子。是为菩萨摩诃萨十种受持。若菩萨摩诃萨安住此法。则得如来无上智慧持法。<br> 　　 佛子。菩萨摩诃萨。有十种辩。何等为十。所谓不虚妄取一切法辩。于一切法无所行辩。于一切法无所著辩。于一切法悉空无辩。于一切法无暗障辩。于一切法佛所持辩。于一切法不由他悟辩。于一切法巧方便说句味身辩。于一切法说众生辩。于一切众生等心观察令欢喜辩。佛子。是为菩萨摩诃萨十种辩。若菩萨摩诃萨安住此辩。则得如来无上巧方便辩。<br> 　　 佛子。菩萨摩诃萨。有十种胜法。何等为十。所谓成就一切众生胜法。普照一切诸法胜法。修习一切善根一切行胜法。大乘智慧胜法。具足无著净戒胜法。一切善根悉回向菩提胜法。勤修精进不退胜法。降伏一切众魔胜法。发菩提心自在游行胜法。随时应化现成菩提胜法。佛子。是为菩萨摩诃萨十种胜法。若菩萨摩诃萨安住此法。则得如来无上大智胜法。<br> 　　 佛子。菩萨摩诃萨。有十种无著。何等为十。所谓于一切世界无著。于一切众生无著。于一切法无著。于一切所作无著。于一切善根无著。于一切生处无著。于一切愿无著。于一切行无著。于一切菩萨无著。于一切佛无著。佛子。是为菩萨摩诃萨十种无著。若菩萨摩诃萨安住此法。则能速转一切众想。得清净无上无所著智。<br> 　　 佛子。菩萨摩诃萨。有十种平等心。何等为十。所谓长养一切功德平等心。一切语言法平等心。于一切众生平等心。于一切众生业报平等心。入一切法平等心。于一切净秽佛刹平等心。于一切众生性若好若丑平等心。于一切行无所选择平等心。入一切如来力无所畏平等心。入一切如来智慧平等心。佛子。是为菩萨摩诃萨十种平等心。若菩萨摩诃萨安住此心。则得如来无上平等心。<br> 　　 佛子。菩萨摩诃萨。有十种出生智慧。何等为十。所谓入一切众生性出生智慧。入一切佛刹无一无异出生智慧。入分别十方一切世界网出生智慧。入一切俯仰翻覆世界等出生智慧。巧方便入一切诸法无一无异出生智慧。入一切种种异身出生智慧。入一切世间颠倒惑网悉无所著出生智慧。入一切法究竟一乘出生智慧。入一切法界自在神力出生智慧。入三世一切众生诸佛种性常不断绝出生智慧。佛子。是为菩萨摩诃萨十种出生智慧。若菩萨摩诃萨安住此法。则得无尽法藏。<br> 　　 佛子。菩萨摩诃萨。有十种变化。何等为十。所谓众生变化。身变化。佛刹变化。供养变化。音声变化。行愿变化。调伏成就众生变化。菩提变化。说法变化。住持变化。佛子。是为菩萨摩诃萨十种变化。若菩萨摩诃萨安住此法。则得一切无上变化法。<br> 　　 佛子。菩萨摩诃萨。有十种持。何等为十。所谓佛持。法持。众生持。业持。愿持。行持。境界持。妙持。善持。智持。佛子。是为菩萨摩诃萨十种持。若菩萨摩诃萨安住此持。则于一切法得自在持。<br> 　　 佛子。菩萨摩诃萨。有十种大正希望。何等为十。所谓菩萨摩诃萨发如是心。尽未来世一切诸佛出兴于世。我当随顺奉行悉令欢喜。得大正希望。彼一切如来应供等正觉。我当以无上恭敬供养而供养之。得大正希望。恭敬供养彼诸佛已。必当具足诲我正法。闻正法已。三世菩萨一切诸地所生功德。令我悉得。得大正希望。菩萨摩诃萨发如是心。我当于不可说不可说劫修菩萨行。常不离佛及诸菩萨。得大正希望。菩萨摩诃萨发如是心。我当正向菩提离一切畏。所谓不活畏。恶名畏。死畏。恶道畏。大众畏。如是等畏我当远离休息除灭。一切众魔外道不能坏我。得大正希望。菩萨摩诃萨发如是心。令一切众生究竟成就无上菩提。安住菩提。成菩提已。我当于彼佛所。尽其形寿修菩萨行。恭敬供养彼诸如来。彼诸如来灭度之后。我当悉取舍利起无量塔而供养之。受持守护彼诸佛法。得大正希望。菩萨摩诃萨发如是心。令十方一切世界。悉以无上庄严而庄严之。平等清净住持出生。神力自在六种震动。得大正希望。菩萨摩诃萨发如是心。令一切众生悉除疑惑。清净直心除灭烦恼。永闭恶道开善趣门。成就慧光照除痴暗。降伏众魔置安隐处。得大正希望。菩萨摩诃萨发如是心。无量无数劫。如来难值正法难闻。譬如优昙钵华。我欲见佛听受正法应念见闻。于彼佛所直心清净。离众谄曲舍幻伪法。常见诸佛一心恭敬。得大正希望。菩萨摩诃萨发如是心。我当击大法鼓。雨甘露法。作大法施。清净无畏大师子吼。满足大愿安住法界。于无量无数劫。常为众生讲说正法。安住大悲身口意业未曾疲厌。得大正希望。佛子。是为菩萨摩诃萨十种大正希望。若菩萨摩诃萨安住此法。则得无上智慧大正希望。 <br> 　　 佛子。菩萨摩诃萨有十种深入佛法。何等为十。所谓一切世界入过去世。是为第一深入佛法。一切世界入未来世。是为第二深入佛法。一切世界入现在世。所有世界数。世界行。世界说。世界清净。世界智。悉入现在世界。是为第三深入佛法。一切世界悉分别入一切世界。是为第四深入佛法。悉分别入一切众生业报。是为第五深入佛法。悉分别入一切菩萨行。是为第六深入佛法。悉次第知过去一切如来。是为第七深入佛法。悉次第知未来一切诸佛出兴于世。是为第八深入佛法。悉知现在十方世界一切佛刹。佛及眷属说法教化。法界虚空界等众生。是为第九深入佛法。知世间法。知声闻缘觉菩萨法。知如来法。于彼诸法。无一无异。而说一异。于彼诸法。悉入法界。无所入故。如法相说。无所染著。是为第十深入佛法。佛子。是为菩萨摩诃萨十种深入佛法。若菩萨摩诃萨安住此法。则能深入阿耨多罗三藐三菩提甚深智慧。<br> 　　 佛子。菩萨摩诃萨。有十种依止。菩萨依此行菩萨行。何等为十。所谓依供养一切诸佛行菩萨行。依调伏一切众生行菩萨行。依善知识行菩萨行。依一切善根行菩萨行。依清净佛刹行菩萨行。依不舍一切众生行菩萨行。依深入一切波罗蜜行菩萨行。依一切菩萨满足诸愿行菩萨行。依无量菩提心行菩萨行。依一切诸佛菩提行菩萨行。佛子。是为菩萨摩诃萨十种依止。菩萨依此行菩萨行。 <br> 　　 佛子。菩萨摩诃萨。有十种发无畏心。何等为十。所谓灭一切业障发无畏心。佛灭度后受持守护正法发无畏心。降一切魔发无畏心。不惜身命发无畏心。如法调伏一切外道发无畏心。令一切众生皆悉欢喜发无畏心。令一切大众皆悉欢喜发无畏心。调伏一切天龙夜叉乾闼婆阿修罗迦楼罗紧那罗摩睺罗伽发无畏心。远离声闻缘觉地入甚深法发无畏心。于不可说不可说劫修菩萨行心无疲厌发无畏心。佛子。是为菩萨摩诃萨十种发无畏心。若菩萨摩诃萨安住此心。则得如来大智无所畏心。<br> 　　 佛子。菩萨摩诃萨。有十种除灭一切疑惑发无疑心。何等为十。所谓菩萨摩诃萨发如是心。布施摄取一切众生。戒忍精进定慧慈悲喜舍摄取一切众生。不生疑惑。若生疑惑无有是处。是为第一除灭一切疑惑发无疑心。菩萨摩诃萨发如是心。未来一切诸佛出兴于世。我当奉给恭敬供养。于彼不生疑惑。若生疑惑无有是处。是为第二除灭一切疑惑发无疑心。菩萨摩诃萨发如是心。令一切世界。种种庄严。放大光明网。皆悉普照。于彼不生疑惑。若生疑惑无有是处。是为第三除灭一切疑惑发无疑心。菩萨摩诃萨发如是心。我当尽未来际劫修菩萨行。无量无数。不可思议。不可称量。不可分齐。不可说不可说。一切算数所不能及。法界虚空界等众生。悉以无上教化调伏。成就彼诸众生心无疲厌。于彼不生疑惑。若生疑心无有是处。是为第四除灭一切疑惑发无疑心。菩萨摩诃萨发如是心。我当成满诸愿。行菩萨行。出生一切智。安住一切智。于彼不生疑惑。若生疑惑无有是处。是为第五除灭一切疑惑发无疑心。菩萨摩诃萨发如是心。我当为一切世间行菩萨行。作大灯明普照佛法。于彼不生疑惑。若生疑惑无有是处。是为第六除灭一切疑惑发无疑心。菩萨摩诃萨发如是心。我当说一切法悉是佛法。随其所应化一切故。于彼不生疑惑。若生疑惑无有是处。是为第七除灭一切疑惑发无疑心。菩萨摩诃萨发如是心。我当得无碍法门。除灭一切障碍。究竟逮得无上正觉。于彼不生疑惑。若生疑惑无有是处。是为第八除灭一切疑惑发无疑心。菩萨摩诃萨发如是心。我当知一切世间法即是出世间法。断一切颠倒。以一庄严而自庄严。无所庄严。不由他悟。于彼不生疑惑。若生疑惑无有是处。是为第九除灭一切疑惑发无疑心。菩萨摩诃萨发如是心。我当成等正觉。得一切智。永灭一切颠倒疑惑。成一念智。无二智。无所有智。无碍智。无为智。无著智。不可说实际境界智。于彼不生疑惑。若生疑惑无有是处。是为第十除灭一切疑惑发无疑心。佛子。是为菩萨摩诃萨十种除灭一切疑惑发无疑心。若菩萨摩诃萨安住此法。则于一切佛法得无疑心。 <br> 　　 佛子。菩萨摩诃萨。有十种不可思议。何等为十。所谓一切善根不可思议是为第一不可思议。一切愿不可思议是为第二不可思议。解一切法如幻不可思议是为第三不可思议。发菩提心修菩萨行。善根无所依住。而亦不失无所染著。是为第四不可思议。深解一切法亦不灭度。一切诸愿未成满故。是为第五不可思议。行菩萨行。示现受胎出生。出家苦行。往诣道场。降伏众魔。成最正觉。转正法轮。于一切法而得自在。示现大般涅槃。而亦不舍大愿。大慈救护众生。是为第六不可思议。示现如来十力自在。而亦不舍法界等心。教化成就一切众生。是为第七不可思议。解一切法无相有相。有相无相。非劫是劫。劫是非劫。非有是有。有是非有。非行是行。行是非行。非说是说。说是非说。是为第八不可思议。解发菩提心与菩提等。解菩提与发菩提心等。解初发菩提心及菩提与一切众生等。亦不生心颠倒。想颠倒。见颠倒。是为第九不可思议。于念念中入灭尽三昧正受。灭一切漏而不证实际。又亦不尽有漏善根。知一切法无漏。亦知漏灭尽。知一切佛法是世间法。于佛法中不取世间相。于世间法中不取佛法相。一切诸法悉入法界。无所入故。解一切法无二。不变易故。佛子。是为菩萨摩诃萨第十不可思议。若菩萨摩诃萨安住此法。则得如来不可思议法。<br> 　　 佛子。菩萨摩诃萨。有十种巧方便微密语。何等为十。所谓于一切经典巧方便微密语。于一切受生处巧方便微密语。觉一切菩萨神力自在巧方便微密语。于一切众生业报巧方便微密语。于一切众生垢净起巧方便微密语。于一切法究竟无碍门巧方便微密语。于一切虚空界一一方面世界成坏无处不现巧方便微密语。于一切法界一切诸方乃至微细处现成等正觉如来充满一切法界乃至示现大般涅槃悉分别见巧方便微密语。解一切众生悉同涅槃无变易故而不舍大愿。乃至究竟满足一切智愿巧方便微密语。解一切法不由他悟而亦不离诸善知识，恭敬如来，随顺善知识，修诸善根，回向善根，安住善根，相续善根，同一善根，一道善根，一成就善根巧方便微密语。佛子。是为菩萨摩诃萨十种巧方便微密语。若菩萨摩诃萨安住此法。则得如来无上巧方便微密语。 <br> 　　 佛子。菩萨摩诃萨。有十种巧方便分别智。何等为十。所谓入一切佛刹巧方便分别智。入一切众生处巧方便分别智。入一切众生心心所行巧方便分别智。入一切众生根巧方便分别智。入一切众生诸行业报巧方便分别智。入一切声闻行巧方便分别智。入一切缘觉行巧方便分别智。入一切菩萨行巧方便分别智。入一切世间法巧方便分别智。入一切佛法巧方便分别智。佛子。是为菩萨摩诃萨十种巧方便分别智。若菩萨摩诃萨。安住此法。则得一切诸佛无上巧方便分别智。<br> 　　 佛子。菩萨摩诃萨有十种正受三昧。何等为十。所谓一切世界正受三昧。一切众生身正受三昧。一切法正受三昧。见一切诸佛正受三昧。善巧住持一切劫正受三昧。巧方便出生不可思议身正受三昧。一切如来身正受三昧。巧随顺觉一切众生平等正受三昧。于一念中正受一切菩萨三昧。于一念中以无碍智具足成就一切菩萨行不舍大愿善巧智慧正受三昧。佛子。是为菩萨摩诃萨十种正受三昧。若菩萨摩诃萨。住此三昧。则得一切诸佛无上巧方便智正受三昧。<br> 　　 佛子。菩萨摩诃萨。有十种一切处。何等为十。所谓一切众生处。一切佛刹处。一切众生性处。一切火灾处。一切水灾处。一切佛处。一切出生庄严处。一切如来无量功德处。一切分别说法处。一切如来种种供养处。佛子。是为菩萨摩诃萨十种一切处。若菩萨摩诃萨安住此处。则得如来无上一切大智处。<br> 　　 佛子。菩萨摩诃萨。有十种法门。何等为十。所谓一身充满一切世界法门。示现一切世界种种无量色法门。一切世界入一佛刹法门。住持一切众生法门。如来庄严身充满一切世界法门。遍至一切世界法门。于一念中游行一切世界法门。于一佛刹示现一切如来出世法门。一身充满一切法界法门。于一念中示现一切诸佛神力法门。佛子。是为菩萨摩诃萨十种法门。若菩萨摩诃萨住此法门。则得如来无上法门。<br> 　　 佛子。菩萨摩诃萨有十种神通。何等为十。所谓出生念宿命方便智通。出生无碍天耳方便智通。出生知一切众生不可思议心心数法方便智通。出生无碍天眼观察众生方便智通。出生不可思议自在神力示现众生方便智通。出生一身示现不可思议世界方便智通。出生于一念中往诣不可说不可说世界方便智通。出生不可思议庄严具庄严一切世界方便智通。出生不可说不可说化身示现众生方便智通。出生不可说世界成阿耨多罗三藐三菩提不可思议示现众生方便智通。佛子。是为菩萨摩诃萨十种神通。若菩萨摩诃萨。安住此通。则得无上大方便智通。显现诸佛自在神力。</p>
<div class="jwbt-box"><div class="jwbt"><a name=j0083-04-22><a href="0083-04.htm#MENU-top">大方广佛华严经卷第三十九</div></a></a>
<div class="jwbtbm"><a name=j0083-04-23><a href="0083-04.htm#MENU-top">离世间品第三十三之三</div></div></a></a>
<p>　　 佛子。菩萨摩诃萨。有十种明。何等为十。所谓出生知一切众生业报方便智明。出生知一切众生境界解脱寂灭净心方便智明。出生入一切境界一切众生种种决定一切法无所有金刚方便智明。出生不可思议净妙音声无量世界无不普闻方便智明。出生智慧除灭一切毁害染着方便智明。出生受生方便不受生方便方便智明。于一切境界转诸受想方便智明。知一切法无性无非性。无相无非相。一性无性故。而于无量劫种种说法。修习善根成阿耨多罗三藐三菩提方便智明。知一切众生生。亦知无生。知一切众生灭。亦知无灭。知因知缘。知事知境界知行。知生知灭。知众生成就。知愚痴知离愚痴。知颠倒知非颠倒。知垢浊知清净。知生死知涅槃。知有知无。知着知不着。知坚固知离。知转知不转。知起知不起。知坏知道知成就知根。知众生受化。随器应故。教化众生。未曾忘失菩萨所行。何以故。菩萨摩诃萨发阿耨多罗三藐三菩提心。为教化众生故。是故菩萨摩诃萨。常化众生。而不失菩萨行。身无疲倦。不违一切众生。观察缘起方便智明。不着诸刹不起着心。不着诸佛不起着心。不着一切法不起着心。不着世界不起着心。不着众生不起着心。不见众生。不化众生。不调伏众生。不为众生说法。而亦不舍菩萨行愿。长养大悲。见一切佛。听受正法未曾忘失。得佛依果种诸善根。于如来所不舍恭敬供养之心。增长恭敬供养之心。具足成就法界等心。自在神力六种震动不可思议无量世界知种种说法。知众生数。知种种众生。知苦起知苦灭。知一切行苦。知一切行悉如电光。行菩萨行永断一切生死根本。悉能救护一切众生。行菩萨行无所染污。不断一切如来种性。发须弥山王心。不可倾动。除灭一切颠倒众想。一切智门悉现在前。不动不坏成等正觉。于生死海悉能济渡一切众生。方便智明。佛子。是为菩萨摩诃萨十种明。若菩萨摩诃萨安住此明。则得如来无上巧方便智明。<br>　　 佛子。菩萨摩诃萨。有十种解脱。何等为十。所谓烦恼解脱。邪见解脱。炽然解脱。阴界入解脱。超出声闻缘觉地解脱。无生法忍解脱。不着一切佛刹一切众生一切诸法解脱。住无量无边诸菩萨住解脱。离一切菩萨行。住如来地解脱。于一念中悉能了知一切三世诸法解脱。佛子。是为菩萨摩诃萨十种解脱。若菩萨摩诃萨住此解脱。则能普为一切众生作无上佛事。 <br>　　 佛子。菩萨摩诃萨。有十种园林。何等为十。所谓生死园林。行菩萨行不起忧恼故。教化众生园林。不厌众生故。一切劫园林。摄取菩萨一切大行故。清净世界园林。性无著故。一切魔宫殿园林。降魔境界故。听受正法园林。正念观察故。六波罗蜜四摄法三十七道品园林。修习慈父境界故。十力四无所畏乃至一切佛法园林。不念异法故。菩萨示现一切无量无边功德神力园林。转净法轮调伏众生故。于念念中为一切众生现成正觉园林。法身如虚空充满一切世界平等觉故。佛子。是为菩萨摩诃萨十种园林。若菩萨摩诃萨住此园林。则得如来无上离忧快乐园林。<br>　　 佛子。菩萨摩诃萨。有十种宫殿。何等为十。所谓发菩提心宫殿。不忘失故。十善业迹功德智慧宫殿。教化成就欲界众生故。四梵住处宫殿。教化成就色界众生故。净居天受生宫殿。一切烦恼不能染故。无色界天受生宫殿。除灭众生障难处故。降生不净世界宫殿。欲令众生断一切烦恼故。现处深宫婇女妻子色味宫殿。教化成就本同行众生故。现为四天下王四大天王帝释梵王宫殿。为调伏自在心众生故。一切菩萨神力自在令行宫殿。一切诸禅解脱三昧智慧自在故。于诸佛所受无上自在一切智王说宫殿。十力庄严行一切法自在法王事故。佛子。是为菩萨摩诃萨十种宫殿。若菩萨摩诃萨安住此法。则得一切法王受记自在法。<br>　　 佛子。菩萨摩诃萨十种乐。何等为十。所谓乐寂静。不散乱故。乐明慧。善分别法故。乐往诣一切佛所。现前闻法受持故。乐一切佛。充满十方故。乐菩萨自在神力。无量法门示现众生身故。乐三昧。于一三昧门。出生一切三昧门故。乐陀罗尼门。持一切法。教化众生。不忘失故。乐辩才。于一句身味身不可说劫说无穷尽故。乐菩提。以无量法门。现众生等身。成正觉故。乐转法轮。如法调伏一切外道故。佛子。是为菩萨摩诃萨十种乐。若菩萨摩诃萨。安住此乐。则得一切诸佛无上法乐。<br>　　 佛子。菩萨摩诃萨。有十种庄严。何等为十。所谓力庄严。不可坏故。无畏庄严。不生恐怖故。义庄严。说不可说义法门无穷尽故。法庄严。说八万四千法藏不忘失故。愿庄严。一切菩萨愿事不退转故。行庄严。究竟普贤菩萨行故。佛刹庄严。受持一切佛刹为一佛刹故。妙音庄严。雨大甘露法。充满一切佛刹故。受持庄严。于一切劫。行菩萨行。不断绝故。变化庄严。于一众生身。示现一切众生等身。一切众生无不知见。专求十力一切智不退转故。佛子。是为菩萨摩诃萨十种庄严。若菩萨摩诃萨。安住此法。则得一切诸佛无上庄严。<br>　　 佛子。菩萨摩诃萨有十种发不动心。何等为十。所谓一切所有皆悉能舍发不动心。出生一切诸佛正法发不动心。恭敬供养一切诸佛发不动心。等心观察一切众生发不动心。摄取一切众生发不动心。一向专求一切佛法未曾休息发不动心。一切众生等劫修菩萨行发不动心。成就有根信不浊信离垢信明净信恭敬供养一切佛信不退转信不坏信发不动心。具足成就究竟一切智发不动心。成就一切菩萨诸行发不动心。佛子。是为菩萨摩诃萨十种发不动心。若菩萨摩诃萨。安住此法。则得无上一切智不动心。<br>　　 佛子。菩萨摩诃萨。有十种不舍深心。何等为十。所谓觉一切佛菩提不舍深心。教化成就一切众生不舍深心。不断一切诸佛种性不舍深心。亲近善知识不舍深心。于一切佛刹恭敬供养一切诸佛不舍深心。专求大乘及一切功德不舍深心。于一切佛所修行梵行护持净戒不舍深心。摄取一切菩萨不舍深心。闻持一切佛法不舍深心。修习一切菩萨行愿一向专求一切佛法不舍深心。佛子。是为菩萨摩诃萨十种不舍深心。若菩萨摩诃萨安住此法。则得一切佛不舍深心正法。<br>　　 佛子。菩萨摩诃萨有十种智观察。何等为十。所谓智慧观察善巧分别一切诸法。智慧观察三世一切善根。智慧观察一切菩萨行神力自在。智慧观察一切诸法巧方便门。智慧观察一切佛持。智慧观察一切陀罗尼门。智慧观察一切世界常说正法。智慧观察深入一切法界。智慧观察十方一切世界不可思议。智慧观察一切佛法。智慧观察无障碍智。佛子。是为菩萨摩诃萨十种智观察。若菩萨摩诃萨安住此法。则得如来无上大智观察。<br>　　 佛子。菩萨摩诃萨有十种分别法。何等为十。所谓分别一切法悉从缘起。分别一切法皆悉如幻。分别一切法皆悉无诤。分别一切法无量无边。分别一切法无所依止。分别一切法悉如金刚。分别一切法悉是如来。分别一切法皆悉寂静。分别一切法悉是正道。分别一切法悉是一相一义。佛子。是为菩萨摩诃萨十种分别法。若菩萨摩诃萨。安住此法。则得巧方便。悉能分别一切诸法。<br>　　 佛子。菩萨摩诃萨有十种无垢。何等为十。所谓深心无垢。除灭疑惑无垢。远离邪见无垢。境界无垢。欲得一切智无垢。诸辩无垢。无畏无垢。一切菩萨所住无垢。一切菩萨正受三昧无垢。三十二相百福庄严成就一切诸白净法究竟逮得无上菩提无垢。佛子。是为菩萨摩诃萨十种无垢。若菩萨摩诃萨安住此法。则得一切佛无上无垢法。<br>　　 佛子。菩萨摩诃萨。有十种智印。何等为十。所谓菩萨摩诃萨知苦苦。变易苦。行苦。不生懈怠修菩萨行。一向专求无上菩提。不恐不怖不惊不畏。不舍大愿菩提之心。坚固不退究竟阿耨多罗三藐三菩提。是为第一印。一切凡夫众生悉有烦恼颠倒惑乱。彼诸众生粗鄙恶言呵骂菩萨。或以刀杖瓦石而加害之。菩萨尔时心无忧恼。修菩萨行正向菩提。修习忍法受证离生。是为第二印。菩萨摩诃萨。闻甚深佛法赞一切智。闻已一向信解。是为第三印。菩萨摩诃萨。作如是念。我发菩提心。究竟成就阿耨多罗三藐三菩提。一切众生流转五道受无量苦。我当令彼皆大欢喜。勤行精进修习善根。度生死流永得安乐。是为第四印。菩萨摩诃萨。解如来智无量无边。而未与如来等。于如来所闻无量无边智。于文字中。分别解了与如来等。是为第五印。菩萨摩诃萨成就善欲。不可坏欲。甚深欲。胜欲。功德欲。庄严欲。无比欲。无上欲。坚固欲。究竟正求无上菩提一切众魔外道及其眷属不能坏欲。不退无上菩提欲。是为第六印。菩萨摩诃萨不惜身命无所怖畏。修菩萨行发菩提心趣一切智。得一切佛智慧光明。不舍佛菩提。不舍善知识。是为第七印。菩萨摩诃萨。若善男子善女人。学大乘者。长养诸佛善根。安住善根。摄取一切智。心不退菩提。是为第八印。菩萨摩诃萨令一切众生。住平等心。修一切智。为众生说法。悉令不退无上菩提。长养大悲。是为第九印。菩萨摩诃萨。随顺三世诸佛一切善根。绍继佛种生一切智。是为第十印。佛子。是为菩萨摩诃萨十种智印。若菩萨摩诃萨。成就此印。疾得阿耨多罗三藐三菩提。具足如来无上智印。<br>　　 佛子。菩萨摩诃萨。有十种智慧光明。何等为十。所谓菩萨摩诃萨。于阿耨多罗三藐三菩提决定智慧光明。见一切佛智慧光明。见一切众生死此生彼智慧光明。开悟一切众生。悉令正求修多罗法智慧光明。依善知识。发菩提心。长养善根智慧光明。示现一切诸佛智慧光明。化一切众生。悉令成就安住佛地智慧光明。分别解说不思议法智慧光明。于一切佛神力住持善巧方便智慧光明。满足一切波罗蜜智慧光明。佛子。是为菩萨摩诃萨十种智慧光明。若菩萨摩诃萨安住此法。则得一切佛法无上智慧光明。<br>　　 佛子。菩萨摩诃萨。有十种不可称量住。一切众生及声闻缘觉不能称量。何等为十。所谓菩萨摩诃萨。住实际住而不受证一切所愿未成满故。是为第一菩萨住不可称量。菩萨摩诃萨。种如法界等清净善根。于彼善根无所染着。是为第二菩萨住不可称量。菩萨摩诃萨。解菩萨行犹如变化。一切诸法皆悉寂灭。于诸佛法不生疑惑。是为第三菩萨住不可称量。菩萨摩诃萨。离生死心。于不可说劫修菩萨行。满一切大愿。而不中起厌怠之心。是为第四菩萨住不可称量。菩萨摩诃萨。住一切法无所依止。皆悉寂灭而不证涅槃。一切智道未成满故。是为第五菩萨住不可称量。菩萨摩诃萨。知一切劫非劫。而实说一切劫。是为第六菩萨住不可称量。菩萨摩诃萨。知一切行非行。而不舍道行正求佛法。是为第七菩萨住不可称量。菩萨摩诃萨。解心是三界心是三世。了知彼心无量无边。是为第八菩萨住不可称量。菩萨摩诃萨。为一众生故。于不可说劫修菩萨行。欲令安住一切智地。如一众生。一切众生亦复如是。不生厌心。是为第九菩萨住不可称量。菩萨摩诃萨。虽具足满菩萨诸行。而不取正觉。何以故。菩萨摩诃萨。作如是念。我不受正觉故行菩萨行。于无量劫中。无量众生。悉令安住无上菩提。是为第十菩萨住不可称量。若菩萨摩诃萨。安住此法。则得一切佛法无上大智不可称量住。<br>　　 佛子。菩萨摩诃萨。有十种发无懈怠心。何等为十。所谓菩萨摩诃萨。作如是念。我降伏一切魔及其眷属。发无懈怠心。如法调伏一切外道。发无懈怠心。说深妙法令一切众生皆悉欢喜。发无懈怠心。满足一切法界等诸波罗蜜。发无懈怠心。令一切众生积集成满一切功德藏。发无懈怠心。一切如来无上菩提。弥广大事甚难成满。我当修菩萨行具足成就。发无懈怠心。以无上法教化调伏一切众生。悉令成就。发无懈怠心。于一切世界种种异色无量庄严成就正觉。发无懈怠心。菩萨摩诃萨。发如是心。我修菩萨行时。若有众生来求我身。或求手足耳鼻血肉。骨髓妻子象马国土。如是等类皆悉能舍。乃至不生一念悔心。悉能惠施。饶益安乐一切众生。不求果报。大慈悲心以为上首。发无懈怠心。菩萨摩诃萨。作如是念。于一念中。三世一切佛。一切佛法。一切众生。一切刹。一切世界。一切空界。一切法界。一切施设语界。一切寂灭涅槃界。如是等一切诸法。以一念相应慧。悉别相觉知。明了修。分别修。知智断证。于一切法不取虚妄。无一无异无所分别无所修习。无境界无所有。无二智慧。觉一切无二。无相智慧。觉一切相。无劫智慧。觉一切劫。无异智慧。觉一切异。光明智慧。觉一切世间光明界。趣智慧。觉一切世界。非世界智慧。觉一切世界。众生地智慧。觉一切众生界。无著智慧。究竟无著行。无坚固智慧。觉一切坚固无染智慧。觉一切烦恼。无尽际智慧。觉一切尽。法界等智慧。于一切世界示现其身。离一切言音智慧。出生一切微妙言音。一性智慧。说无性法。一境智慧。示现种种诸异境界。觉不可说诸法智慧。示现无量大自在神变。觉一切地智慧。显现大自在神变。一切智自在神变。教化成就一切众生。发无懈怠心。佛子。是为菩萨摩诃萨十种发无懈怠心。若菩萨摩诃萨安住此心。则得一切诸佛无上无懈怠法。<br>　　 佛子。菩萨摩诃萨。有十种须弥山王正直之心。何等为十。所谓菩萨摩诃萨。常修正念一切智法。是为第一决定阿耨多罗三藐三菩提须弥山王正直之心。菩萨摩诃萨。观察一切法空。一切法无所有。是为第二决定阿耨多罗三藐三菩提须弥山王正直之心。菩萨摩诃萨。于无量无数劫。行菩萨行。以一切具足白净法。发心决定。了知如来无量智法。趣向积聚诸白净法。是为第三决定阿耨多罗三藐三菩提须弥山王正直之心。菩萨摩诃萨。为一切佛法等心。恭敬供养诸善知识。不起疑心不求利养。又复远离盗法之心。但起无上恭敬供养一切施心。是为第四决定阿耨多罗三藐三菩提须弥山王正直之心。菩萨摩诃萨。若一切众生诃责骂辱。生一切苦。乃至夺命。菩萨摩诃萨。不因此故舍菩提心。心亦不散。不生恚心。于一切众生不舍大悲庄严。长养大悲。何以故。菩萨摩诃萨。成就一切法如如舍故。决定了知如来大忍法故。是为第五决定阿耨多罗三藐三菩提须弥山王正直之心。菩萨摩诃萨。成就增上功德。天增上功德。人增上功德。色增上功德。力增上功德。眷属增上功德。欲增上功德。王法增上功德。自在增上功德。智慧增上功德。彼菩萨不着味乐。不着欲乐。不着财乐。不着眷属乐。但专求正法谛满正法谛辨正法。究竟正法。向正法灯明。向正法救护。向正法归依。向正法道。向正法义。乐求正法乐住寂静法。菩萨摩诃萨。虽成就如是一切快乐。而悉远离众魔境界。何以故。菩萨摩诃萨。于过去世发如是心。令一切众生。皆悉远离众魔境界。住佛境界。是为第六决定阿耨多罗三藐三菩提须弥山王正直之心。菩萨摩诃萨。勤修精进。正求阿耨多罗三藐三菩提。于阿僧祇劫修菩萨行。犹谓我今初发阿耨多罗三藐三菩提心。亦不惊不怖不畏。行菩萨行虽能速成正觉。为化众生故。于无量劫修菩萨行。是为第七决定阿耨多罗三藐三菩提须弥山王正直之心。菩萨摩诃萨。知一切众生难伏难度。不知恩不知报恩。为彼众生故。发大庄严而自庄严。欲令一切众生。心得自在随意境界。不生恶心。不于他所生烦恼心。是为第八决定阿耨多罗三藐三菩提须弥山王正直之心。菩萨摩诃萨。作如是念。我不依他发菩提心修菩萨行。都无有人助我修习菩萨之行。但我一身尽未来际劫修菩萨苦行。积集一切诸佛正法。成阿耨多罗三藐三菩提。身自清净。亦令一切众生清净。自知境界知他境界。我当悉同三世诸佛境界。是为第九决定阿耨多罗三藐三菩提须弥山王正直之心。菩萨摩诃萨。如是知见。无有一法修菩萨行。无有一法满菩萨行。无有一法调伏众生。无有一法化度众生。不见有法恭敬供养一切诸佛。不见有法过去成阿耨多罗三藐三菩提。不见有法未来成阿耨多罗三藐三菩提。不见有法现在成阿耨多罗三藐三菩提。无有一法过去说法未来说法现在说法。无有一法能说法者亦无法可说。而菩萨摩诃萨。不舍阿耨多罗三藐三菩提大愿之心。何以故。菩萨摩诃萨。如是出生阿耨多罗三藐三菩提。深入一切甚深诸法行。无所有行。而此菩萨摩诃萨。修习积聚善业善根。清净一切诸对治法。智慧成满。于念念中悉能积集长养一切诸善根法。若一切法无所有者。我有何义求无上道。是故不生恐怖惊畏之心。是为第十决定阿耨多罗三藐三菩提须弥山王正直之心。佛子。是为菩萨摩诃萨十种须弥山王正直之心。若菩萨摩诃萨。安住此心。则得一切诸佛无上智慧须弥山王正直之心。 <br>　　 佛子。菩萨摩诃萨。有十种深入智慧大海。成阿耨多罗三藐三菩提。何等为十。所谓入无量一切众生界。是为第一深入智慧大海成阿耨多罗三藐三菩提。菩萨摩诃萨。入一切世界不取虚妄。是为第二深入智慧大海成阿耨多罗三藐三菩提。菩萨摩诃萨。知一切虚空界等入十方一切世界。无所障碍。是为第三深入智慧大海成阿耨多罗三藐三菩提。菩萨摩诃萨。善入法界。入无碍。入不断。入不常。入无量。入不生。入不灭。入知一切。是为第四深入智慧大海成阿耨多罗三藐三菩提。菩萨摩诃萨。于过去未来现在诸佛菩萨法师声闻缘觉。及一切众生所种善根。过去诸佛已成无上菩提善根。未来诸佛当成无上菩提善根。现在诸佛今成无上菩提善根。过去诸佛说法教化调伏成就众生善根。未来诸佛说法教化调伏成就众生善根。现在诸佛说法教化调伏成就众生善根。菩萨摩诃萨。皆悉随喜。长养积集如是等一切善根。心无厌足。是为第五深入智慧大海成阿耨多罗三藐三菩提。菩萨摩诃萨。于念念中入过去世。观察不可说劫。于一劫中。或百亿佛出兴于世。或千亿佛。百千亿佛。无量佛。阿僧祇佛。不可思议佛。不可称量佛。无分齐佛。无边际佛。不可说。不可说佛。算数譬谕所不及佛。出兴于世。彼诸如来。及其眷属菩萨大众。诸声闻僧。说法教化。寿命住持。种种法住。如一劫中。一切诸劫亦复如是。若无佛劫中。有诸众生。为阿耨多罗三藐三菩提所种善根。亦悉了知。又睹众生种见佛善根。得值未来无量诸佛。如是观察过去一切劫。而无厌足。是为第六深入智慧大海。成阿耨多罗三藐三菩提。菩萨摩诃萨。入未来世观察一切劫。知劫有佛知劫无佛。知彼诸劫各有几佛出兴于世。世界如来名号何等。又知所度众生多少。亦知如来寿命长短。如是入未来世一切诸劫。分别了知而无厌足。是为第七深入智慧大海成阿耨多罗三藐三菩提。菩萨摩诃萨。入现在世。观察十方一切世界。无量无边不可说不可说诸世界中。一切如来舍家学道往诣道场。菩提树下藉菩提草结跏趺坐。降魔官属。成阿耨多罗三藐三菩提已。起入城邑升天宫殿。说微妙法转正法轮。调伏教化无量众生。现如来无量自在神力。付嘱阿耨多罗三藐三菩提。乃至舍寿入无余涅槃。如来灭后。大众普会结集经藏。护持正法令久住世。为舍利故起无量塔。种种庄严恭敬供养。又化众生。令见诸佛听受正法。忆念护持智慧观察。长养胜趣深心。充满无量法界。于一切佛法而无错谬。何以故。菩萨摩诃萨。知一切如来皆悉如梦。而能往诣一切佛所。恭敬供养。不着自身。不着佛身。不着世界不着大众。不著闻法不着诸劫。见佛闻法观察世界。解一切劫而无厌足。是为第八深入智慧大海成阿耨多罗三藐三菩提。菩萨摩诃萨。于不可说不可说劫。恭敬供养无量诸佛。于一一劫中。恭敬供养不可说不可说佛。示现没此生彼。以出三界众供养具。供养诸佛菩萨大众及声闻僧。诸佛灭后。以无上供具供养舍利。广行大施。满足一切众生意愿所行。大施不可思议。不求果报。为哀愍饶益摄取众生。于不可说不可说劫。恭敬供养一切诸佛。护持正法化度众生。成阿耨多罗三藐三菩提。而无厌足。是为第九深入智慧大海成阿耨多罗三藐三菩提。菩萨摩诃萨。于一切佛所。一切菩萨所。一切法师所。一向专求教菩萨法。菩萨威仪。菩萨随顺法。菩萨清净法。菩萨长养法。菩萨调伏法。菩萨平等法。菩萨出生道。受持菩萨陀罗尼门。摄取一切众生。而为说法调伏成就。令不可说不可说众生。发一切智心。得不退转。住阿耨多罗三藐三菩提。随顺修习一切佛法。教化众生而无厌足。是为第十深入智慧大海成阿耨多罗三藐三菩提。佛子。是为菩萨摩诃萨十种深入智慧大海成阿耨多罗三藐三菩提。若菩萨摩诃萨。安住此法。则得一切诸佛无上智慧大海。 <br>　　 佛子。菩萨摩诃萨。有十种宝住成阿耨多罗三藐三菩提。何等为十。所谓菩萨摩诃萨。悉能往诣无量阿僧祇世界诸如来所。恭敬礼拜亲近供养。是为菩萨摩诃萨第一宝住成阿耨多罗三藐三菩提。菩萨摩诃萨。于不可思议诸如来所。闻法受持正念不忘。智慧分别长养胜趣。出生智慧充满十方。是为菩萨摩诃萨第二宝住成阿耨多罗三藐三菩提。菩萨摩诃萨。不离此土而于异刹示现受生。于一切佛法心不惑乱。是为菩萨摩诃萨第三宝住成阿耨多罗三藐三菩提。菩萨摩诃萨。出生一法别相。分别知一切法。一切诸法究竟无一无异义故。是为菩萨摩诃萨第四宝住成阿耨多罗三藐三菩提。菩萨摩诃萨。知息烦恼知离烦恼知断烦恼。而善住修习菩萨诸行。不证实际。究竟到于实际彼岸。善学成就巧妙方便。本愿成满心无疲厌。是为菩萨摩诃萨第五宝住成阿耨多罗三藐三菩提。菩萨摩诃萨。知一切众生心无处所。而说众生心有处所。无著无行。修菩萨行化度众生。是为菩萨摩诃萨第六宝住成阿耨多罗三藐三菩提。菩萨摩诃萨。知一切法一性。所谓无性。无一无异无来无去。不可称量不可赞叹。悉无实性。以一异求皆不可得。而菩萨摩诃萨。决定了知此是佛法。是菩萨法是缘觉法是声闻法是凡夫法。是善法是不善法。是世间法是出世间法。是染污法是不染污法。是有漏法是无漏法。乃至是有为法是无为法。是为菩萨摩诃萨第七宝住成阿耨多罗三藐三菩提。菩萨摩诃萨。求佛不可得。求菩萨不可得。求法不可得。求众生不可得。而亦不舍本愿。教化一切众生。成无上道。何以故。菩萨所修善根。欲令一切成无上道。善知众生善根。善知众生境界。善知教化众生。善知一切众生涅槃。修菩萨行。欲令一切大愿成满。是为菩萨摩诃萨第八宝住成阿耨多罗三藐三菩提。菩萨摩诃萨。随其所应。善巧说法而调伏之。巧妙方便示现涅槃。知实非虚亦非颠倒。而安住三世菩萨正法。不离如如不住实际。亦不见众生。亦不见众生已受化今受化当受化。解我所行非为虚妄。解了无有乃至一法可求得者。无生灭故。而菩萨所愿皆悉不虚。无所依止。是为菩萨摩诃萨第九宝住成阿耨多罗三藐三菩提。菩萨摩诃萨。于不可思议诸佛。一一佛所。闻不可说不可说受记法。名号各异劫数不同。从一劫中次第闻法。乃至不可说不可说劫闻受记法。闻是法已。不惊不怖不畏。行菩萨行心无疑惑。解如来智不可思议。如来所说言无有二。本愿满足随应受化。令成阿耨多罗三藐三菩提。满一切愿了达法界。是为菩萨摩诃萨第十宝住成阿耨多罗三藐三菩提。若菩萨摩诃萨。安住此法。则得一切诸佛阿耨多罗三藐三菩提大智慧宝。</p>
<div class="jwbt-box"><div class="jwbt"><a name=j0083-04-24><a href="0083-04.htm#MENU-top">大方广佛华严经卷第四十</div></a></a>
<div class="jwbtbm"><a name=j0083-04-25><a href="0083-04.htm#MENU-top">离世间品第三十三之四</div></div></a></a>
<p>　　 佛子。菩萨摩诃萨。有十种发金刚心庄严大乘。何等为十。所谓菩萨摩诃萨。作如是念。一切诸法无有分际。不可究竟。菩萨发如是心。我当觉了三世一切诸法。悉无有余。是为菩萨摩诃萨第一发金刚心庄严大乘。菩萨摩诃萨。作如是念。于一毛端处。有无量无边不可数菩萨。何况一切法界耶。菩萨发如是心。我当发大庄严而自庄严。化度众生。皆令成阿耨多罗三藐三菩提。以大般涅槃而般涅槃。是为菩萨摩诃萨第二发金刚心庄严大乘。菩萨摩诃萨。作如是念。十方世界无量无边无有分际。菩萨发如是大愿。我当以无上清净庄严。庄严此等一切世界。彼诸庄严皆实不虚。是为菩萨摩诃萨第三发金刚心庄严大乘。菩萨摩诃萨。作如是念。众生无量无边无有分际。不可穷尽。菩萨发如是心。我当以诸善根回向一切众生。以无上大智慧光。普照一切众生。是为菩萨摩诃萨第四发金刚心庄严大乘。菩萨摩诃萨。作如是念。一切诸佛无量无边不可穷尽。菩萨发如是心。我所种善根回向奉给供养一切诸佛。然后我乃成等正觉。是为菩萨摩诃萨第五发金刚心庄严大乘。菩萨摩诃萨。见一切佛。闻所说法。发大欢喜心。不着自身及如来身。解知佛身非实非虚。非有非无。非有性非无性。非色非无色。非相非无相。非生非灭。解知如来实无所有。亦不坏有相。何以故。一切摄取故。是为菩萨摩诃萨第六发金刚心庄严大乘。菩萨摩诃萨。若有众生呵骂毁辱。或截手足耳鼻。或挑其目或级其头。菩萨不因此故生恚害心。于不可说不可说劫。修菩萨行。摄取众生心不废舍。何以故。菩萨摩诃萨。住不二法。善学菩萨所学清净直心。于一切众生无嗔恚心。忍住众苦心无加报。自身堪受一切众苦。是为菩萨摩诃萨第七发金刚心庄严大乘。菩萨摩诃萨。作如是念。未来世劫无量无边。无有分际不可穷尽。菩萨发如是心。我当尽一切未来世法界虚空界等劫。于一世界行菩萨道教化众生。如一世界。尽法界虚空界等一切世界。亦复如是。心亦不惊不怖不畏。行菩萨行。何以故。菩萨法应如是。为一切众生修菩萨行。是为菩萨摩诃萨第八发金刚心庄严大乘。菩萨摩诃萨。作如是念。阿耨多罗三藐三菩提。以心为本。心清净故。能积集成满一切善根。若心得自在。则能成就无上菩提。行菩萨行满足诸愿。究竟教化一切众生。是为菩萨摩诃萨第九发金刚心庄严大乘。菩萨摩诃萨。知佛不可得。菩提不可得。菩萨不可得。一切法不可得。众生不可得。心不可得。行不可得。过去不可得。未来现在不可得。一切众生不可得。有为无为不可得。菩萨摩诃萨。如是住寂静。住甚深。住寂灭。住无诤。住不可得。住无二。住无等。住真实。住成就。住解脱。住涅槃。住实际。而亦不舍一切大愿。不舍发一切智心。不舍修菩萨行。不舍教化众生。不舍恭敬供养诸佛。不舍说法。不舍庄严一切世界。何以故。菩萨摩诃萨。出生大愿故。菩萨善知如是法相。长养大悲无量功德。摄取众生。不舍众生。一切诸法无有真实。凡愚众生不知不觉。一切诸佛安住寂灭。演说正法教化众生。不舍大悲。一切众生。未得菩提。佛法未足。大愿未满。我本请一切众生。为无上大法施主。唱实语不虚语。一切诸佛种性语。发大愿门心。发饶益一切众生心。发长养一切善根心。发安住善巧方便心。发内身含受一切众生心。发一切众生所平等心。令一切众生所愿成满。我当云何未度众生而舍大悲。是为菩萨摩诃萨第十发金刚心庄严大乘。佛子。是为菩萨摩诃萨十种发金刚心庄严大乘。若菩萨摩诃萨。安住此法。则得一切诸佛无上金刚智明。<br>　　 佛子。菩萨摩诃萨。有十种发大事。何等为十。所谓恭敬供养一切诸佛。是为菩萨摩诃萨第一发大事。长养一切菩萨善根。是为菩萨摩诃萨第二发大事。一切如来灭度之后。悉取舍利起无量塔。种种妙宝以为庄严。以一切华一切鬘。一切香一切涂香一切末香。一切衣一切盖。一切幢一切幡。而供养之。受持守护诸佛正法。是为菩萨摩诃萨第三发大事。教化成就一切众生。令得阿耨多罗三藐三菩提。是为菩萨摩诃萨第四发大事。以诸佛刹无上清净庄严。庄严一切世界。是为菩萨摩诃萨第五发大事。菩萨摩诃萨。作如是念。我当为一众生。于一一世界尽未来际阿僧祇劫修菩萨行。如为一众生。为一切众生。亦复如是。出生大悲。令一切众生安住菩提。乃至不生一念疲厌之心。是为菩萨摩诃萨第六发大事。我当于不可思议阿僧祇劫。恭敬供养彼诸如来。是为菩萨摩诃萨第七发大事。彼诸如来灭度之后。我当悉取舍利而起塔庙。其塔高广。与不可说诸世界等。造如来像。巍巍高大。如不可思议世界。于不可思议劫。以众妙宝幢幡缯盖华香而供养之。乃至不生一念休息之心。教化众生。受持守护赞叹正法。亦无一念休息之心。是为菩萨摩诃萨第八发大事。修习彼诸善根。成阿耨多罗三藐三菩提。悉与一切诸如来等。逮得一切诸如来地。是为菩萨摩诃萨第九发大事。我成菩提已。于一切世界不可说劫。说微妙法。示现如来不可思议自在神变。其身口意未曾暂生疲厌之想。但发专念正法之心。如来力心。充满一切众生愿心。大慈悲心。观察诸法真实之心。安住实语证寂灭法。一切众生悉不可得。而亦不违一切诸业。随顺三世一切诸佛。究竟一切法界虚空界。观察诸法无所有相。不生不灭。具足成就一切诸佛无上大愿。施作一切诸佛大事。悉能化度一切众生。是为菩萨摩诃萨第十发大事。佛子。是为菩萨摩诃萨十种发大事。若菩萨摩诃萨。安住此法。则得一切诸佛无上智慧。不断一切菩萨所行。<br>　　 佛子。菩萨摩诃萨。有十种究竟大事。何等为十。所谓恭敬供养一切如来。究竟大事。随所请众生皆悉度脱。究竟大事。专求一切诸佛正法。究竟大事。长养一切善根。究竟大事。出生一切诸如来法。究竟大事。成满一切清净大愿。究竟大事。行一切菩萨行。究竟大事。恭敬奉事一切善知识。究竟大事。往诣一切世界佛所。究竟大事。闻持一切诸佛正法。深入一切诸佛大众。究竟大事。佛子。是为菩萨摩诃萨十种究竟大事。若菩萨摩诃萨。安住此法则得阿耨多罗三藐三菩提究竟智慧大事。<br>　　 佛子。菩萨摩诃萨。有十种不坏信。何等为十。所谓于一切佛不坏信。于一切佛法不坏信。于一切圣僧不坏信。于一切菩萨不坏信。于一切善知识不坏信。于一切众生不坏信。于一切菩萨大愿不坏信。于一切菩萨行不坏信。恭敬供养一切诸佛不坏信。教化一切众生成就菩萨巧妙方便不坏信。佛子。是为菩萨摩诃萨十种不坏信。若菩萨摩诃萨。安住此法。则得一切诸佛无上智慧不可坏信。<br>　　 佛子。菩萨摩诃萨。有十种受记。何等为十。所谓专求解脱菩萨受记。谛满谛辩菩萨善根菩萨受记。广行菩萨无量诸行菩萨受记。现前菩萨受记。秘密菩萨受记。因自心得菩提菩萨受记。得法忍菩萨受记。教化成就众生菩萨受记。究竟一切劫菩萨受记。一切菩萨自在修行菩萨受记。佛子。是为菩萨摩诃萨十种受记。若菩萨摩诃萨。安住此法。则于一切佛所而得受记。<br>　　 佛子。菩萨摩诃萨。有十种善根回向。何等为十。所谓一切善根回向同善知识愿。一切善根回向同善知识正直心。一切善根回向同善知识行。一切善根回向同善知识善根。一切善根回向随顺善知识善根。一切善根回向同善知识正念。一切善根回向同善知识清净。一切善根回向同善知识住。一切善根回向同善知识入成满平等。一切善根回向同善知识不坏深心。若如是同则无异同。佛子。是为菩萨摩诃萨十种善根回向。若菩萨摩诃萨。安住此法。则得一切无上善根回向。<br>　　 佛子。菩萨摩诃萨。有十种得智慧。何等为十。所谓于一切施自在智慧。乐一切佛法解脱自在智慧。深入一切如来无量无边自在智慧。随问能答灭一切疑自在智慧。深解实义自在智慧。解一切如来巧妙方便深入一切诸佛解脱自在智慧。解一切佛所种少善根。必能满足一切白净善根出生如来一切智自在智慧。具足成就菩萨不思议住自在智慧。于一念中悉能往诣不可说佛所自在智慧。觉悟一切诸佛菩提深入一切法界闻持一切佛法深入一切如来庄严语言自在智慧。佛子。是为菩萨摩诃萨十种得智慧。若菩萨摩诃萨。安住此法。则得一切如来无上自在智慧。<br>　　 佛子。菩萨摩诃萨。有十种发无量无边广心。何等为十。所谓发无量无边广心于一切佛。发无量无边广心度脱一切众生。发无量无边广心令一切众生一切世一切刹悉入法界。发无量无边广心观一切法悉如虚空。发无量无边广心观察一切菩萨诸行。发无量无边广心正念三世一切诸佛。发无量无边广心了达不可思议诸业果报。发无量无边广心严净一切诸如来刹。发无量无边广心深入一切如来大众。发无量无边广心观察一切如来妙音。佛子。是为菩萨摩诃萨十种发无量无边广心。若菩萨摩诃萨。安住此心。则得一切诸佛无量无边智慧大海。<br>　　 佛子。菩萨摩诃萨。有十种藏。何等为十。所谓分别数知一切法藏。出生一切法藏。普照一切陀罗尼法藏。分别解说一切法辩藏。于一切法觉不可说巧方便藏。示现一切佛自在力大神变藏。于一切法出生平等巧方便藏。不离常见一切佛藏。入不思议劫皆悉如幻巧方便藏。于一切诸佛菩萨欢喜恭敬藏。佛子。是为菩萨摩诃萨十种藏。若菩萨摩诃萨。安住此藏。则得一切诸佛大智慧藏。悉能度脱一切众生。<br>　　 佛子。菩萨摩诃萨。有十种调顺。何等为十。所谓不谤一切佛法调顺。于一切佛信不可坏调顺。尊重恭敬一切菩萨调顺。亲近一切善知识调顺。远离一切声闻缘觉调顺。长养菩萨一切三昧调顺。平等观察一切众生调顺。究竟成满一切善根调顺。悉能降伏一切诸魔调顺。成满一切波罗蜜调顺。佛子。是为菩萨摩诃萨十种调顺。若菩萨摩诃萨。安住此法。则得无上大智调顺。<br> 　　佛子。菩萨摩诃萨。有十种自在。何等为十。所谓寿命自在。无量无边不可说劫住持寿命故。心自在。出生阿僧祇三昧入深智故。庄严自在。以大庄严悉能庄严一切刹故。业自在。随时受报故。受生自在。于一切刹示现生故。解脱自在。见一切世界诸佛充满故。愿自在。随时随刹成菩提故。神力自在。示现一切大神变故。法自在。示现无量无边法门故。智自在。于念念中。示现觉悟如来十力无所畏故。佛子。是为菩萨摩诃萨十种自在。若菩萨摩诃萨。安住此法。则得一切诸佛菩萨究竟成满一切智自在。<br>　　 佛子。菩萨摩诃萨。有十种自在。何等为十。所谓众生自在。刹自在。法自在。身自在。愿自在。境界自在。智自在。通自在。神力自在。力自在。佛子。是为菩萨摩诃萨十种自在。<br>　　 佛子。何等为菩萨摩诃萨众生自在。佛子。菩萨摩诃萨。有十种众生自在。何等为十。所谓度脱一切众生自在。持一切众生想自在。为一切众生说法未曾失时自在。变化一切众生自在。安置一切众生于一毛道而不迫迮自在。于一切世界一切众生中示现为王自在。于一切众生中示现帝释梵王自在。于一切众生中示现声闻缘觉不转威仪自在。于一切众生中示现行菩萨行自在。于一切众生中示现佛身相好庄严觉悟一切智力自在。佛子。是为菩萨摩诃萨十种众生自在。<br>　　 佛子。菩萨摩诃萨。有十种刹自在。何等为十。所谓令一切刹为一刹自在。令一切刹入一毛道自在。于一切刹深入无尽方便自在。于一切刹示现一身结跏趺坐充满自在。令一切刹现入己身自在。神力震动一切佛刹不令众生恐怖自在。以一切刹庄严庄严一刹示现自在。以一刹庄严庄严一切刹示现自在。一如来身及其眷属。皆悉充满一切佛刹示现众生自在。一切刹小刹中刹大刹广刹深刹翻覆刹俯刹仰刹平正刹以此等刹示现众生自在。佛子。是为菩萨摩诃萨。十种刹自在。<br>　　 佛子。菩萨摩诃萨。有十种法自在。何等为十。所谓一切法即是一法。一法即是一切法。而不违众生法相自在。般若波罗蜜出生一切法。觉悟一切众生。无不了知自在。于一切法悉离法相。普令众生入胜法自在。一切诸法入一方便。分别解说无量方便自在。一切诸法言语道断。而能演说无量法门自在。于一切法巧方便。转普门法轮。无尽自在。一切诸法入一法门。于不可说劫。分别解说不可穷尽自在。一切法悉入佛法殊胜众生自在。一切法示现无量无边自在。一切法无碍实际无量无边犹如幻网。于无量劫为众生说不可穷尽自在。佛子。是为菩萨摩诃萨十种法自在。<br>　　 佛子。菩萨摩诃萨。有十种身自在。何等为十。所谓令一切众生入己身自在。己身示现一切众生身自在。一切佛身示现一佛身自在。一佛身示现一切佛身自在。一切刹置己身内自在。一法身充满三世示现众生自在。一身入三昧无量身起三昧自在。一身成最正觉示现众生等身自在。一切众生身作一众生身示现一切众生身自在。一切众生身示现法身法身示现一切众生身自在。佛子。是为菩萨摩诃萨十种身自在。<br>　　 佛子。菩萨摩诃萨。有十种愿自在。何等为十。所谓一切菩萨愿即是己愿愿自在。以一切佛愿力菩提示现众生愿自在。随其所应悉令成就阿耨多罗三藐三菩提愿自在。于不可数阿僧祇劫大愿不断愿自在。远离识身不着智身而示现一切身愿自在。不舍己事而能成满一切他事愿自在。教化成就一切众生令不退转愿自在。于一切阿僧祇劫修菩萨行未曾断绝愿自在。于一毛道成等正觉愿力充满一切佛刹。为一一众生示现不可说不可说世界愿自在。说一句法。法云普覆一切法界。震实法雷耀明解脱雷光注甘露法雨。充满一切众生心愿愿自在。佛子。是为菩萨摩诃萨十种愿自在。<br>　　 佛子。菩萨摩诃萨。有十种境界自在。何等为十。所谓菩萨在法界境界而示现在众生境界。在佛境界而示现在众魔境界。在涅槃境界而不离生死境界。在一切智境界而不离菩萨境界。在寂灭境界而不舍散乱众生境界。在离一切虚妄境界而不离虚妄境界。在庄严力境界而示现非一切智境界。在无众生实际境界而不舍化度一切众生境界。在诸禅三昧解脱通明智离欲境界而示现一切世界受生境界。在如来行菩提庄严境界而示现声闻缘觉寂静威仪境界。佛子。是为菩萨摩诃萨十种境界自在。<br>　　 佛子。菩萨摩诃萨。有十种智自在。何等为十。所谓无尽辩智自在。不惑一切陀罗尼智自在。决定知一切众生诸根智自在。于一念中以无碍心智悉知一切众生心心数法智自在。知一切众生心心使烦恼习气随病对治法智自在。于一念中深入如来十力智自在。无碍智知三世众生随时度脱智自在。于一念中成等正觉示现一切众生智自在。于一众生想了达一切众生业行智自在。于一众生音声示现一切众生音声智自在。佛子。是为菩萨摩诃萨十种智自在。<br>　　 佛子。菩萨摩诃萨。有十种通自在。何等为十。所谓一切世界示现身一身境界通自在。于一如来大众中坐听受正法。悉能闻持一切诸佛大众会法通自在。于一众生一念境界成就不可说无上菩提。一切众生无不知者通自在。出一妙音皆能充遍一切世界。出生一切音声各各别异。一切众生无不开解通自在。于一念中示现尽过去际劫。一切众生诸业果报无不知者通自在。令一切世界皆悉庄严通自在。观察三世平等通自在。出生一切诸佛菩提及众生愿。放大法光明通自在。一切天龙夜叉乾闼婆阿修罗迦楼罗紧那罗摩睺罗伽四王帝释梵王及一切声闻缘觉诸菩萨等悉恭敬尊重。善能护持诸如来力一切善根通自在。佛子。略说菩萨平等观察一切诸法通自在。佛子。是为菩萨摩诃萨十种通自在。<br>　　 佛子。菩萨摩诃萨。有十种神力自在。何等为十。所谓以不可说世界入一微尘神力自在。于一微尘中显现一切法界等一切佛刹神力自在。于一毛孔皆悉容受一切大海。能持游行一切世界。不令众生有恐怖心神力自在。以一切世界内己身中。悉能显现一切众事神力自在。以一毛系不可思议金刚围山。悉持游行一切世界。不令众生有恐怖心神力自在。不可说劫示现一劫。一劫示现不可说诸成败劫。不令众生有恐怖心神力自在。于一切世界示现水火风灾成败。不令众生有恐怖心神力自在。一切世界水火风灾坏时。悉能住持一切众生资生之具神力自在。以不可思议世界置于掌中。远掷他方过不可说世界。不令众生有恐怖心神力自在。令一切众生解一切佛刹犹如虚空神力自在。佛子。是为菩萨摩诃萨十种神力自在。<br>　　 佛子。菩萨摩诃萨。有十种力自在。何等为十。所谓众生力自在。不舍众生教化调伏故。佛刹力自在。以不可说庄严具庄严显现诸佛刹故。法力自在。令一切身入无身故。劫力自在。不断一切菩萨行故。佛力自在觉悟生死长寝众生故。行力自在。摄取一切菩萨行故。如来力自在。度脱一切众生故。无师智力自在。自然觉悟一切法故。一切智力自在。一切智人智觉悟故。大悲力自在。不舍一切众生故。佛子。是为菩萨摩诃萨十种力自在。<br>　　 佛子。是为菩萨摩诃萨众生自在等十种自在。若菩萨摩诃萨。成就此十种自在者。欲成无上菩提不成无上菩提自在随意。虽成菩提而亦不断菩萨诸行。何以故。菩萨摩诃萨。出生诸大愿故。善巧方便示现无量自在法门。<br> 　　佛子。菩萨摩诃萨。有十种游戏神通。何等为十。所谓菩萨摩诃萨。于众生身作佛刹身。而不坏众生身。是为第一游戏神通。菩萨摩诃萨。于佛刹身作众生身。而不离佛刹身。是为第二游戏神通。菩萨摩诃萨。于佛身示现声闻缘觉身。而不减如来身。是为第三游戏神通。菩萨摩诃萨。于声闻缘觉身示现如来身。而不增长声闻缘觉身。是为第四游戏神通。菩萨摩诃萨。于菩萨身示现无上菩提身。而不舍菩萨行。是为第五游戏神通。菩萨摩诃萨。于无上菩提身示现菩萨身。而不减菩提身。是为第六游戏神通。菩萨摩诃萨。于涅槃界示现生死相续不绝。而不着涅槃界。是为第七游戏神通。菩萨摩诃萨。于生死界示现涅槃界。亦不究竟无余涅槃。是为第八游戏神通。菩萨摩诃萨。正受三昧行住坐卧现诸威仪。而不舍于正受三昧。是为第九游戏神通。菩萨摩诃萨。于一佛所闻法受持。悉能往诣不可说佛所。听受正法而不离本坐。亦不分身不起三昧。念念于一一三昧身门。出生不可说不可说三昧身门。一切诸劫犹可穷尽。菩萨出生三昧身门。不可穷尽。是为第十游戏神通。佛子。是为菩萨摩诃萨十种游戏神通。若菩萨摩诃萨。安住此法。则得一切诸佛无上大智游戏神通。<br>　　 佛子。菩萨摩诃萨。有十种胜行。何等为十。所谓一切法界以无量方便门普现众生胜行。以无量庄严庄严一切世界普现众生胜行。知出生一切众生界皆悉如化胜行。于如来身出生菩萨身于菩萨身出生如来身胜行。于虚空界出生世界于世界出生虚空界胜行。于生死界出生涅槃界于涅槃出生生死界胜行。于一众生音声出生一切佛法音声胜行。于无量身门示现一身于一身门示现分别一切诸身胜行。以一身充遍一切世界胜行。于一念中令一切众生出生无量无边法门成等正觉胜行。佛子。是为菩萨摩诃萨十种胜行。若菩萨摩诃萨。安住此行。则得一切诸佛无上大智胜行。<br>　　 佛子。菩萨摩诃萨。有十种力。何等为十。所谓直心力。于一切世界无染着故。深心力。不坏一切诸佛法故。方便力。究竟菩萨一切行故。智慧力。知一切众生诸心行故。愿力。令一切众生愿满足故。行力。尽一切未来际劫不断绝故。乘力。出生普现一切诸乘不转大乘故。游戏神通力。于一毛道示现一切清净世界一切如来出兴世故。菩提力。觉悟菩提与一切众生念等故。转法轮力。于一句法说一切众生希望诸根故。佛子。是为菩萨摩诃萨十种力。若菩萨摩诃萨。安住此力。则得一切诸佛一切智无上十力。<br>　　 佛子。菩萨摩诃萨。有十种无畏。何等为十。所谓菩萨摩诃萨。悉能闻持一切问难。作如是念。十方一切世界有来问我。若不能答。无有是处。乃至不见微畏之相。不见微畏相故。菩萨究竟一切无畏。安住无畏。一切众生随其所问。悉断疑惑。是为第一无畏。菩萨摩诃萨。一切语言音声。一切文字如来受记无碍辩等。究竟彼岸。作如是念。十方世界一切众生来问难我。若不能答。无有是处。乃至不见微畏之相。不见微畏相故。悉能除灭一切疑惑。安住无畏。是为第二无畏。菩萨摩诃萨。知一切法空。离我我所。无造无造者。无知者无命者。无长养者无福伽罗。离阴界入。离诸邪见。心如虚空。作如是念。一切众生若能令我起身口意恶。无有是处。何以故。菩萨常离我我所故。若生怖畏无有是处。乃至不见微畏之相。不见微畏相故。行菩萨行不可沮坏。是名第三无畏。菩萨摩诃萨。为诸佛所护。成如来力行如来行。如来威仪未曾转易。作如是念。若有能来呵我威仪。无有是处。乃至不见微畏之相。不见微畏相故。于大众中说微妙法。是为第四无畏。菩萨摩诃萨。身口意净远离众恶。作如是念。若有能来呵我身口意恶。无有是处。乃至不见微畏之相。不见微畏相故。悉能教化一切众生。是为第五无畏。菩萨摩诃萨。金刚力士常随侍卫一切天龙夜叉乾闼婆阿修罗迦楼罗紧那罗摩睺罗伽帝释梵王等。常随侍卫尊敬供养。一切诸佛常护念之。菩萨作如是念。一切众魔眷属及诸外道。有见众生来诣我所。能障碍我无上菩提。无有是处。乃至不见微畏之相。不见微畏相故。安住无畏。欢喜修行菩萨行业。是为第六无畏。菩萨摩诃萨。离痴正念随如来生。成就第一意根。作如是念。一切诸佛所说正法。句身味身随顺菩提。我若不能如法受持。无有是处。乃至不见微畏之相。不见微畏相故。受持守护如来正法。是为第七无畏。菩萨摩诃萨。具足成就巧方便智慧。究竟菩萨诸力彼岸。清净直心教化众生。发大菩提愿。于众生所起大悲故。于烦恼浊世而现受生。现受五欲畜养妻子及诸眷属。为化众生故。菩萨复作是念。我虽在此。不生惑乱障于菩提解脱三昧法门辩才。若能障碍无有是处。何以故。菩萨于一切法而得自在。究竟彼岸修菩萨行安住菩提。一切世间受生惑乱所不能乱。若能惑乱无有是处。乃至不见微畏之相。不见微畏相故。于一切世界。示现受生。是为第八无畏。菩萨摩诃萨。舍离愚痴知一切智。住菩萨道乘于大乘住一切智。心力示现声闻缘觉不改威仪。菩萨作如是念。我终不证声闻辟支佛道。我若受证无有是处。乃至不见微畏之相。不见微畏相故。安住无畏。悉能示现一切诸乘。具足究竟平等大乘。是为第九无畏。菩萨摩诃萨。成就一切诸白净法。积集善根。成满一切诸愿通明。坚住菩提。具足成满菩萨诸行。于一切佛所。顶受如来一切智记。教化众生不舍菩萨行。作如是念。其有众生应受化者。若不能应时示现如来境界。无有是处。乃至不见微畏之相。不见微畏相故。安住无畏。随受化者。普为应现如来境界。而亦不断菩萨愿行。是为第十无畏。佛子。是为菩萨摩诃萨十种无畏。若菩萨摩诃萨。安住此法。则得一切诸佛无上无畏。而亦不舍菩萨无畏。<br> 　　 佛子。菩萨摩诃萨。有十种不共法。何等为十。所谓菩萨摩诃萨。修习六波罗蜜。不由他悟。平等心施无所悭吝。持戒清净远离恶戒。忍辱成就心不可动。勤修精进于一切劫未曾退转。深入禅定离一切乱。出生智慧远离邪见。是为菩萨摩诃萨修习六波罗蜜随顺波罗蜜道不由他悟第一不共法。菩萨摩诃萨。摄一切众生而饶益之。常以法施于一切众生。和颜爱语远离恶言。于一切众生。常起乐心真实利益。令一切众生解悟菩提。远离恶心。具足成就平等实义。是为菩萨摩诃萨摄取众生随顺摄道不由他悟第二不共法。菩萨摩诃萨。善解回向不求果报。随顺回向诸佛菩提。不着一切世间三昧。回向佛智饶益众生。是为菩萨摩诃萨善解回向专求一切诸佛善根无上智慧饶益众生不由他悟第三不共法。菩萨摩诃萨。善巧方便究竟彼岸。随顺世间亲近世间而无疲厌。正向圣行。远离一切声闻缘觉出要之道。教化成就一切众生。不着己乐。善知一切诸禅解脱三昧。正受三昧。起于诸三昧而得自在。于生死中心无疲厌。游于生死如园观想。安住一切诸魔宫殿。示现帝释梵王无量自在。于一切生死。慧光明净照除痴暗。于一切众生舍家出家。不着异见。示现一切世间书疏文诵谈论语言算术印法一切娱乐。现为女身才术巧妙。能转人心。于世间法离世间法。悉能问答究竟彼岸。于世间事离世间事。亦悉究竟到于彼岸。常观众生。示现一切声闻缘觉。不转威仪不忘大乘。于念念中。现成如来无上菩提。而亦不断菩萨所行。是为菩萨摩诃萨具足修习巧妙方便到于彼岸不由他悟第四不共法。菩萨摩诃萨善知俱变三昧。翻覆三昧。游戏智慧通明。究竟智慧彼岸。常在涅槃而现生死门。知无众生际。而教化成就一切众生。常在究竟寂灭彼岸。而示现处炽然烦恼。常在金刚一妙法身。而现众生无量身门。常正受诸禅三昧。而现众生五欲娱乐。常乐寂静远离三世。而教化一切众生。长养善根常乐正法。而现百千天女围绕共相娱乐。百福相好庄严其身。而现贫贱鄙陋之形。常离诸恶长养善业。而现受生一切恶道。究竟到于佛智彼岸。而亦不舍菩萨智身。菩萨成就如是等无量智慧。一切声闻缘觉无能知者。何况一切童蒙众生。是为菩萨摩诃萨第五不共法。菩萨摩诃萨。身口意业智慧为首。一切威仪诸业清净。成就大慈永离杀心。乃至远离邪见具足正见。是为菩萨摩诃萨身口意业随智慧行第六不共法。菩萨摩诃萨。成就大悲。不舍一切众生。代一切众生。受诸地狱畜生饿鬼阎罗王苦。利益众生心无疲厌。度脱一切诸群生界。于一切欲乐心无染着。常为众生灭诸苦阴不舍大悲。是为菩萨摩诃萨第七不共法。菩萨摩诃萨。为一切众生之所爱敬。帝释梵王四天王等。皆恭敬供养。一切众生心常乐见无有厌足。何以故。菩萨本修行业心无染着。皆悉清净威仪具足故。一切众生乐见无厌。是为菩萨摩诃萨第八不共法。菩萨摩诃萨。一切智心坚固正直。以大庄严而庄严之。虽至难处诸恶人处声闻缘觉处。终不退失一切智心。清净妙宝。譬如水珠名曰净光。虽处浊水宝性无异。能令浊水皆悉清净。菩萨亦复如是。虽在众难诸恶人处声闻缘觉处。终不舍离一切种智清净宝心。令一切众生灭除邪见烦恼垢浊。住一切智清净宝心。是为菩萨摩诃萨第九不共法。菩萨摩诃萨。自觉智法到于彼岸受无师记。离垢法缯以冠其顶。于如来所。不舍恭敬供养之心。亦不舍离诸善知识。是为菩萨摩诃萨第十不共法。佛子。是为菩萨摩诃萨十种不共法。若菩萨摩诃萨。安住此法。则得一切诸佛无上大不共法。</p>
  <div class="jw-bottom">
       <li><a href="0083-03.htm">上一部：乾隆大藏经·大乘华严部·大方广佛华严经六十卷（第二十一卷～第三十卷）</a>
      <li><a href="0083-05.htm">下一部：乾隆大藏经·大乘华严部·大方广佛华严经六十卷（第四十一卷～第五十卷）</a></li></div></div>
     <div class="bottom-bt">乾隆大藏经·大乘华严部·大方广佛华严经六十卷</div></span></body></html>
