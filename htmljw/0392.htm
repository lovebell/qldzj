<!DOCTYPE HTML PUBLIC"-//W3C//DTD HTML 4.0 Transitional//EN">
<html>

<head>
<title>第0392部～不思议光菩萨所说经一卷</title>
<meta http-equiv="Content-Type" content="text/html; charset=utf-8" />
<meta content="Microsoft FrontPage 4.0" name="GENERATOR">
<meta name="ProgId" content="FrontPage.Editor.Document">
<meta name="viewport" content="width=device-width, initial-scale=1" />
<link href="../class/jw.css" rel="stylesheet" type="text/css">
<SCRIPT type=text/javaScript>
function doZoom(size){
document.getElementById('zoom').style.fontSize=size+'px'}
</SCRIPT>
</head>

<body>
<span id="zoom">

<a name="MENU-top"></a>

<div class="top-bt">
<div class="top-left">大乘单译经·第0392部</div>
<div class="top-center">不思议光菩萨所说经一卷</div>
<div class="top-right">姚秦三藏鸠摩罗什译</div></div>
<div class=top-bm>
<div class=bm-bt><div class=bm-jbt>· 经名 · 卷数 · 跋序</li></div><div class=bm-jbt-left><div class=bm-jbtbm>· 品名 · 品数 · 译作者</li></div>
<div class=bm-zt>字体：<A href="javascript:doZoom(18)">大</A> <A href="javascript:doZoom(16)">中</A> <A href="javascript:doZoom(15)">小</A></div></div></div>
<div class=bm-bt><div class=bm-jbt><a href="0392.htm#j0392-1">不思议光菩萨所说经</a></div></div></div>
<div class="jwzw">
<div class="jwbt-box"><div class="jwbt"><a name=j0392-1><a href="0392.htm#MENU-top">不思议光菩萨所说经</div></div></a></a>
<p>　　如是我闻：一时，佛在舍卫国祇陀林中给孤穷精舍，与大比丘僧千二百五十人俱。菩萨摩诃萨五百人，众所知识。<br>
            　　尔时，世尊依舍卫大城。时王、大臣、婆罗门、居士，及诸眷属，供养恭敬，尊重赞叹，多诸供养衣服、饮食、卧具、医药。是如来应供、正遍觉、明行足、善逝、世间解、无上士、调御丈夫、天人师、佛世尊，生处成就，种性成就，三昧具足，智慧具足，解脱具足，解脱知见具足，具足十力、四无所畏、佛十八不共法，演说正法初中后善，文义美妙，具足清白梵行鲜净，五眼具足，所谓肉眼、天眼、慧眼、佛眼、法眼，善知此世他世所住。<br>
            　　于时，世尊善降外道尼乾陀若提子等，佛法炽盛，人天宗敬。世尊时到，著衣持钵，及比丘僧眷属围绕，趣入舍卫大城乞食。去来进止威仪庠序，视瞻容豫屈伸俯仰，执持衣钵皆悉庠序，金色妙身光明照曜，犹猛火聚宝珠日月照曜闇夜，三十二相庄严其身，以金色足蹈门阃上。当于是时，舍卫大城示现种种未曾有事，如偈所说：</p>
            <p>　　“人仙来入时， 释师子蹈阃，<br>
            　　　现多希有事， 净心听我说。<br>
            　　　盲者得目视， 聋者得闻听，<br>
            　　　裸者得衣服， 狂乱得正意，<br>
            　　　皆欢喜合掌， 观佛无厌足。<br>
            　　　众鼓自然鸣， 箫笛自出声，<br>
            　　　雁鸲鸠鸳鸯， 俱出妙软音。<br>
            　　　失财得宝藏， 众宝物出声，<br>
            　　　时地六种动， 不信得净心。<br>
            　　　胜觉下转足， 净莲华承接，<br>
            　　　触众生安乐， 命终得生天。<br>
            　　　女人妊娠苦， 安乐生妙子，<br>
            　　　无贪瞋痴恼， 父母子俱尔。<br>
            　　　阶陛妙庄严， 多亿天雨华，<br>
            　　　众生无病患， 脱一切众苦。<br>
            　　　善逝入城时， 一切受安乐，<br>
            　　　各谓我奉食， 各谓佛看我，<br>
            　　　人仙福德力， 非我说能尽。”</p>
            <p>　　尔时，世尊于舍卫大城，次第乞食至于中路。有一空处捐弃婴儿，容貌端严极为鲜白，自[口+束]右指。而此空处多狐狼狗，见是婴儿舐已而去无能逼恼。此婴儿者，是福德人久种善根，多人住观生希有心往来观看，空处弃儿端严可爱，欢喜乐见于是婴儿。<br>
            　　尔时，世尊见多人众往来空处，知而故问，告阿难言：“汝可往彼看，是诸人往来空处，何所作为？”<br>
            　　阿难白言：“如是，世尊。”<br>
            　　大德阿难即往空处，见是婴儿容貌端严，自[口+束]右指，谛视众人其目不瞬。阿难见已，便还佛所如见而说：“世尊，此空闲处有弃婴儿，容貌端严，甚可敬爱犹如宝像，观视诸人其目不瞬。”<br>
            　　于时世尊，于彼婴儿起悲愍心，观本善根知已成熟，堪能知我所说法义。又知众生善根成熟，即往婴儿所，到已于一面住，向此婴儿而说偈言：</p>
            <p>　　“本所造恶业， 今此报应现，<br>
            　　　弃捐此空处， 婴儿苦如是。”</p>
            <p>　　尔时，婴儿承佛神力，自本善力以偈报佛：</p>
            <p>　　“瞿昙犹故有， 见弃空处想，<br>
            　　　尊在道场时， 不知是想耶？”</p>
            <p>　　尔时，世尊复以偈答：</p>
            <p>　　“我已知于想， 而我永无想，<br>
            　　　以怜愍汝故， 来至此空处。”</p>
            <p>　　尔时，婴儿复说偈言：</p>
            <p>　　“若不得众生， 毕竟不可得，<br>
            　　　尊怜愍于谁？ 谁所转悲心？”</p>
            <p>　　尔时，世尊复说偈言：</p>
            <p>　　“众生不知是， 无我空寂灭，<br>
            　　　为觉悟彼故， 我行村城邑。”</p>
            <p>　　尔时，婴儿复说偈言：</p>
            <p>　　“达解空寂灭， 觉了空寂灭，<br>
            　　　犹有众生想， 如来不断耶？”</p>
            <p>　　尔时，世尊复说偈言：</p>
            <p>　　“佛悲力如是， 觉了空寂已，<br>
            　　　教化众生故， 导师演说法。”</p>
            <p>　　尔时，婴儿复说偈言：</p>
            <p>　　“犹故有颠倒， 如来未断耶？<br>
            　　　无众生生想， 如是生悲耶？”</p>
            <p>　　尔时，世尊复说偈言：</p>
            <p>　　“佛之所护持， 菩萨生精进，<br>
            　　　为不达众生， 人尊发庄严。”</p>
            <p>　　尔时，婴儿复说偈言：</p>
            <p>　　“此是痴庄严！ 若不得于物，<br>
            　　　若法非是物， 何由起庄严？”</p>
            <p>　　尔时，世尊复说偈言：</p>
            <p>　　“此大悲神力， 调御世如是，<br>
            　　　犹不著于物， 为众生说法。”</p>
            <p>　　尔时，婴儿复说偈言：</p>
            <p>　　“法无有文字， 云何可演说？<br>
            　　　世间尊败失， 非法作法说。”</p>
            <p>　　尔时，世尊复说偈言：</p>
            <p>　　“我不败坏世， 我不非法说，<br>
            　　　众生自倒惑， 我解脱彼结。”</p>
            <p>　　尔时，婴儿复说偈言：</p>
            <p>　　“结使无根本， 亦无有方所，<br>
            　　　又不在内外， 于何脱彼结？”</p>
            <p>　　尔时，世尊复说偈言：</p>
            <p>　　“从于妄想生， 与颠倒共俱，<br>
            　　　为断彼妄想， 婴儿我说法。”</p>
            <p>　　尔时，婴儿复说偈言：</p>
            <p>　　“心性自常净， 彼中无垢结，<br>
            　　　正使多妄想， 性净不生垢。”</p>
            <p>　　尔时，世尊复说偈言：</p>
            <p>　　“如是如汝说， 心性自常净，<br>
            　　　客烦恼尘结， 无慧者生染。”</p>
            <p>　　尔时，婴儿复说偈言：</p>
            <p>　　“结无有方所， 亦非方所得，<br>
            　　　云何名为生？ 愿为我演说。”</p>
            <p>　　尔时，世尊复说偈言：</p>
            <p>　　“犹如空中云， 可睹无真实，<br>
            　　　结使生如是， 虽见无有实。”</p>
            <p>　　尔时，婴儿复说偈言：</p>
            <p>　　“法同等如如， 其生性即如，<br>
            　　　法若是真实， 非如不可得。”</p>
            <p>　　尔时，世尊复说偈言：</p>
            <p>　　“一切非如法， 等住于如中，<br>
            　　　觉了是如已， 无过无功德。”</p>
            <p>　　尔时，婴儿复说偈言：</p>
            <p>　　“若不得众生， 瞿昙和合谁？<br>
            　　　先观察法本， 从谁有烦恼？”</p>
            <p>　　尔时，世尊复说偈言：</p>
            <p>　　“过去及未来， 及与现在世，<br>
            　　　佛知觉了了， 为众生说法。”</p>
            <p>　　尔时，婴儿复说偈言：</p>
            <p>　　“所演说三世， 及说我能知，<br>
            　　　便为是大慢， 则为自称誉。”</p>
            <p>　　尔时，世尊复说偈言：</p>
            <p>　　“我不自称誉， 亦不轻慢他，<br>
            　　　如如等显现， 是故名如来。”</p>
            <p>　　尔时，婴儿复说偈言：</p>
            <p>　　“如无有可得， 非言说相应，<br>
            　　　非言以言说， 是则非是如。”</p>
            <p>　　尔时，世尊复说偈言：</p>
            <p>　　“凡夫随于想， 如中生妄想，<br>
            　　　为断除我想， 如来出于世。”</p>
            <p>　　尔时，婴儿复说偈言：</p>
            <p>　　“正觉无出世， 善修无生故，<br>
            　　　于无生法中， 佛出不相应。”</p>
            <p>　　尔时，世尊复说偈言：</p>
            <p>　　“无生现有生， 佛出世显现，<br>
            　　　此是世谛说， 非是第一义。”</p>
            <p>　　尔时，婴儿复说偈言：</p>
            <p>　　“犹故有二想， 世谛第一义，<br>
            　　　于一乘道中， 瞿昙相违说。”</p>
            <p>　　尔时，世尊复说偈言：</p>
            <p>　　“我不道相违， 我住不相违，<br>
            　　　为相违众生， 婴儿如是知。”</p>
            <p>　　尔时，婴儿复说偈言：</p>
            <p>　　“悔过于正觉， 我上所言说，<br>
            　　　是佛力持故， 我能如是说。”</p>
            <p>　　尔时，世尊从于衣里出金色臂，起彼婴儿。尔时，婴儿执佛手指，从地而起。尔时，世尊从彼空处，将是婴儿趣向正陌。是时，大众得未曾有，于世尊所倍生敬礼，叹言：“希有！如来世尊得成如是胜妙之法，乃能令此极苦厄者安住是法。”<br>
            　　尔时，世尊告婴儿言：“汝业行尽！汝可忆念本造善根，令此大众生希有心，现大神力。”<br>
            　　尔时，婴儿上升虚空，过七多罗树，身放光明。此光遍照三千大千佛之世界。以此光故，释、梵、护世，及余百千天、龙、夜叉、乾闼婆、阿修罗、迦楼罗、紧那罗、摩睺罗伽，见斯光已来诣佛所。到已顶礼佛足，以诸天华散供于佛，供养佛已向佛世尊，作如是言：“菩萨光明不可思议！身出光明，普遍照此佛之世界，令诸无量众生得于不思议利，当名此儿不思议光！”<br>
            　　尔时，释迦牟尼世尊即可是名：“此儿当名不思议光。”<br>
            　　尔时，婴儿不思议光，从空而下住于地已，以佛神力自善根力，其形犹如八岁童子。<br>
            　　尔时，释提桓因即以天衣施与婴儿，便语之言：“婴儿，汝今愍我等故，受此天衣，勿裸形住。”<br>
            　　尔时，不思议光菩萨婴儿，语释提桓因：“憍尸迦，菩萨不以衣服为妙，当被法服以为严饰。憍尸迦，菩萨所服，汝今善听！憍尸迦，菩提之心是菩萨服，乃至道场成满具足一切佛法有惭有愧是菩萨服。调伏成就一切众生置无过中，坚誓庄严是菩萨服，办诸事故。质直无伪是菩萨服，成就断除幻惑伪故。勤加精进是菩萨服，成满具足诸善根故。志欲喜乐是菩萨服，成满一切诸佛法故。除舍憍慢是菩萨服，成满一切诸禅定故。欲法闻法是菩萨服，成满般若波罗蜜故。不起智慢是菩萨服，成满具足无著智故。作于利益是菩萨服，悲诸众生具觉知故。舍一切物是菩萨服，成满具足诸相好故。护持净戒是菩萨服，成满愿故。调和忍辱是菩萨服，究竟成满梵音声故。牢强精进无懈退心是菩萨服，成满出过一切事故。得诸禅定解脱三昧是菩萨服，成就满足大通智故。不坏智慧是菩萨服，成就断除一切结使诸见障故。大方便智是菩萨服，成就教化诸众生故。大慈是菩萨服，成就救济诸众生故。大悲是菩萨服，成就生死中无疲厌故。大喜是菩萨服，成就具足于法喜故。大舍是菩萨服，成就舍离爱瞋心故。于诸众生无恼害心是菩萨服，成就不恼于自他故。敷演说法是菩萨服，成就不自誉毁他人故。如说修行是菩萨服，成就断除诸结使故。憍尸迦，应如是知菩萨法服，以法庄严生不裸形。”<br>
            　　尔时，释提桓因于婴儿所，增加恭敬爱念尊重，白言：“世尊，愍我等故，令是婴儿受取此衣。”<br>
            　　尔时，世尊告不思议光菩萨婴儿：“受帝释衣。”<br>
            　　于时，世尊右手取衣授与婴儿。尔时，婴儿右膝著地，以其右手受取是衣，受已便著。尔时，世尊将不思议光菩萨婴儿，于舍卫大城次第乞食。是时大众，男女大小，长者居士、刹利、婆罗门、王及辅臣，见不思议光菩萨婴儿，生希有心，亦为见佛礼敬供养悉皆来集。尔时，世尊次第乞食，到不思议光菩萨婴儿所生母舍。<br>
            　　尔时，不思议光菩萨即入其舍，前至母所，向所生母而说偈言：</p>
            <p>　　“母无有过咎， 应当自喜庆，<br>
            　　　是我本恶业， 今生在母腹！<br>
            　　　母是我福田， 哀愍所生恩，<br>
            　　　母勿生羞耻， 速往如来所。<br>
            　　　母今得大利， 腹怀妊我故，<br>
            　　　如是之功德， 往问于导师。”</p>
            <p>　　尔时，不思议光菩萨，语释提桓因：“憍尸迦，与我香华、衣服所须，欲奉上母。母当以是供养于佛，当发阿耨多罗三藐三菩提心。”<br>
            　　尔时，释提桓因以天曼陀罗华及以天香、天诸衣服，与彼菩萨。<br>
            　　尔时，不思议光菩萨，复向其母而说偈言：</p>
            <p>　　“受此适意华， 天妙曼陀罗，<br>
            　　　妙香及衣服， 奉上供释仙。<br>
            　　　非饮食及宝， 能报父母恩，<br>
            　　　引导向正法， 便为供二亲。<br>
            　　　供二足尊已， 发净上道心，<br>
            　　　我长夜常劝， 常数数时勤。”<br>
            <br>
            　　　其母生喜心， 毕竟不生耻，<br>
            　　　往诣人仙所， 礼已在前住。<br>
            　　　华散如来上， 奉华及衣服，<br>
            　　　佛所种善根， 即发菩提心。<br>
            　　　坚住菩提心， 问于释师子：<br>
            　　“怀妊净众生， 愿说是福报！”<br>
            　　“汝以此善业， 不生诸难趣，<br>
            　　　供多亿佛已， 当得成为佛。”</p>
            <p>　　尔时，世尊于舍卫大城，次第乞食已，与不思议光菩萨及诸大众，出王舍大城，向祇陀林给孤穷精舍。世尊食已，净自澡嗽，而起就座演说正法。<br>
            　　尔时，憍萨罗国波斯匿王，闻不思议光菩萨婴儿，有大不可思议神通；闻已庄严四种兵众，向祇陀林给孤穷精舍诣世尊所；到已顶礼佛足，却坐一面。<br>
            　　波斯匿王白世尊言：“大德世尊，不思议光菩萨婴儿，为在何处？闻有如是不可思议神通之力。”<br>
            　　时佛即示波斯匿王不思议光菩萨婴儿。时王见是不思议光菩萨婴儿，形色端严，殊特于天无所畏惧，具戒定慧以自庄严。如是见已，便作是念：“种何善根，修集何福，有是妙身？”<br>
            　　尔时，不思议光婴儿承佛神力，知憍萨罗国王心之所念，向是大王而说偈言：</p>
            <p>　　“常修慈心净众生， 
            无粗秽恶修正念，<br>
            　　　摄身口意净梵行， 彼有如是净妙身。<br>
            　　　远离恶者不自造， 增长修集无量善，<br>
            　　　舍离一切恶诤讼， 彼有如是净妙身。<br>
            　　　恭敬佛法及圣僧， 常恒奉施众妙供，<br>
            　　　不毁骂他不逼恼， 彼有如是净妙身。<br>
            　　　调弄呵骂及毁呰， 于他人所不生是，<br>
            　　　叹美赞善不说恶， 彼有如是净妙身。<br>
            　　　悭贪嫉妒及憍慢， 谛观己行不毁他，<br>
            　　　彼有如是净妙身。”</p>
            <p>　　尔时，波斯匿王白世尊言：“是不思议光菩萨婴儿，成就如是胜妙大法，有何业障而生于是淫女腹中，捐弃空处？”<br>
            　　佛告大王：“乃往过去九十一劫，尔时有佛，号毗婆尸，出现于世，如来、应供、正遍觉、明行足、善逝、世间解、无上士、调御丈夫、天人师、佛世尊。大王当知，尔时毗婆尸如来法中有二菩萨：一名贤天，二名饶财。贤天菩萨于无上道得不退转，得陀罗尼及无碍辩，获无生忍，有福德威势，少欲少事，常乐独处，逮得神通。彼时饶财菩萨，习学头陀，为贤天菩萨而作给使。彼人恒往聚落城邑，多诸事务。是贤天菩萨呵啧教诲：‘何故多造是诸事务，而不断除？’数数教呵，彼便生瞋忿心不喜，以忿恚故毁败身心，败身心已瞋恚骂言：‘轻贱淫女儿，私通所生从他人得，不识其父，又不识母，况汝当有戒闻定慧？’彼瞋骂已复不悔过，又不舍离，结使所缠，恒有忿心瞋贤天菩萨。时贤天菩萨即便舍弃。既舍弃已，倍生瞋恚骂詈扬恶。以此不善业行因缘，身坏命终生淫女胎。为彼贤天菩萨所护，不生地狱。淫女生已恒常弃之，为狐狼狗之所啖食。<br>
            　　“大王，以是缘故，九十一劫常如是死。生生常弃，为多人众之所骂言：‘是淫女子。’被弃空处，狐狼狗食。大王莫疑！何以故？彼时饶财瞋骂菩萨，即是今此不思议光菩萨是也。恶业行尽，以善业力，净于结心悦可佛意。是人恶道悉皆永尽！大王，此不思议光菩萨，已曾值遇六十四亿佛，恭敬供养，尊重赞叹。是诸佛所，常修梵行勤进求法，此本善力得如是事及神通力。大王，如是黑白之业终不败亡。是故智者善护身、口及以意业，宁舍身命不造恶业！”<br>
            　　尔时，波斯匿王白言：“世尊，彼贤天菩萨，为已得成于一切智，为故修集菩萨行耶？”<br>
            　　佛言：“大王，彼贤天菩萨，今者在彼阿閦佛土修菩萨行，名曰德藏。”<br>
            　　尔时，波斯匿王白言：“世尊，若善男子、善女人，常应当亲于善知识，近善知识。何以故？世尊，近善知识，恭敬围绕听闻善法，闻善法已得于善心，已有善心则修善行，造作善业，趣向善处。得善知识，得善友故，不作诸恶修习诸善，习诸善已自无逼热不逼热他。若有菩萨自护护他能得菩提。若已住道，有大势力能有所利。”<br>
            　　佛言：“善哉！大王，快说此言。大王，菩萨亲近于善知识，具满一切功德善法。”<br>
            　　尔时，不思议光菩萨白言：“世尊，菩萨成就几法，疾得阿耨多罗三藐三菩提，获净法忍？”<br>
            　　佛言：“婴儿，菩萨成就四法，疾得无上正真之道及净法忍。何等四？解因缘忍，远离断常，解无我、人、众生、寿命，解了空寂修行于空。是为四。复有四法。何等四？过去寂灭，未来无知，现在不住，三世平等。是为四。复有四法，所谓自净、净诸众生、净法、净禅定。是为四。复有四法，谓寂身、寂心、寂道、寂法。是为四。复有四法，谓以法观佛不以色，以离观法不以我，以无为观僧不以众，净于慧眼。是为四。复有四法，所谓满足诸波罗蜜，不舍四摄法，善知方便，说无众生而行大悲。是为四。婴儿，是为菩萨成就四法，疾得阿耨多罗三藐三菩提及深法忍。”<br>
            　　说是法时，不思议光菩萨得无生法忍，欢喜踊跃上升虚空高七多罗树。时此三千大千世界六种震动，大光普照天雨众华，百千伎乐不鼓自鸣。<br>
            　　尔时，世尊知不思议光菩萨心已，即便微笑。佛之常法，若微笑时，种种若干百千色光从面门出，青黄赤白红玻瓈色。是光普照遍于无量无边世界，隐蔽魔宫及日月光，断除地狱、饿鬼苦已上至梵世，还绕佛三匝从顶相入。<br>
            　　尔时，大德阿难从座而起，偏袒右肩，右膝著地，合掌向佛，说偈问曰：</p>
            <p>　　“色相甚微妙， 杂好庄严身，<br>
            　　　圆光善答问， 以何因缘笑？<br>
            　　　上戒行无畏， 胜定慧庄严，<br>
            　　　示坚解脱果， 以何因缘笑？<br>
            　　　忍力及十力， 忍勇进难动，<br>
            　　　乐见示四谛， 以何因缘笑？<br>
            　　　金刚身坚固， 那罗延力尽，<br>
            　　　梵音声悦意， 愿演说笑义！<br>
            　　　梵身天在上， 不见如来顶，<br>
            　　　次第合掌敬， 以何因缘笑？<br>
            　　　树王下降魔， 得无垢净道，<br>
            　　　知诸众生行， 愿显何缘笑！<br>
            　　　转无上法轮， 说无常动地，<br>
            　　　调人天龙等， 大德何故笑？<br>
            　　　照明除闇冥， 无垢遍净眼，<br>
            　　　功德如虚空， 以何因缘笑？”</p>
            <p>　　尔时，世尊告阿难言：“汝今见是不思议光菩萨，去地七多罗树住虚空不？”<br>
            　　阿难白言：“已见，世尊。”<br>
            　　“阿难，是不思议光菩萨，过百千阿僧祇劫，当得作佛，亦号不思议光，出现于世，如来、应、正遍觉、明行足、善逝、世间解、无上士、调御丈夫、天人师、佛世尊。国名净洁，劫名无咎。阿难，是净洁佛土甚为清净，如此他化自在诸天宫殿。彼佛寿命二十中劫，大声闻众其数八万，诸菩萨僧三万二千。阿难，以何因缘故劫名无咎？阿难，彼时多有百千劫中无佛出世。是不思议光佛，于彼劫中最初成佛，净居诸天欢喜赞叹：‘此劫无咎！此劫无咎！以有如来出现于世故，是故当名此劫无咎。’”<br>
            　　说是不思议光菩萨时，三万二千众生发阿耨多罗三藐三菩提心，六万菩萨得无生法忍，五百比丘断诸结漏，心得自在成阿罗汉。<br>
            　　尔时，佛告阿难：“汝受此经持读诵说，于大众中广敷演之，令我正法久住在世，亦多利益未来菩萨。”<br>
            　　大德阿难白言：“世尊，我已受持。世尊，此经何名？云何受持？”<br>
            　　佛言：“阿难，此经名为《除净业障》，亦名为《神力所持不思议光菩萨所说》，如是受持。阿难，若善男子、善女人，尽其寿命奉诸如来，供养恭敬，尊重赞叹，以杂色华裓如须弥，烧香、末香、涂香、幢幡、宝盖，皆亦如是以用供养。复有善男子、善女人，受持于此不思议光所说经法，读诵通利，在大众中广为人说，如说修行，是福多彼！阿难，若欲法供供养如来，欲作大智慧光明者，应当受持读诵此经。”<br>
            　　佛说是经已，不思议光菩萨，大德阿难，一切大众，人、天、龙、鬼、乾闼婆、阿修罗等，闻佛所说，皆大欢喜。</p>
            <div class="jw-bottom">
       <li><a href="0391.htm">上一部：乾隆大藏经·大乘单译经·观世音菩萨得大势菩萨受记经一卷</a>
      <li><a href="0393.htm">下一部：乾隆大藏经·大乘单译经·超日明三昧经二卷</a></li></div></div>
     <div class="bottom-bt">乾隆大藏经·大乘单译经·不思议光菩萨所说经</div></span></body></html>
