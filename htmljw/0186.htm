<!DOCTYPE HTML PUBLIC"-//W3C//DTD HTML 4.0 Transitional//EN">
<html>

<head>
<title>第0186部～思益梵天所问经四卷</title>
<meta http-equiv="Content-Type" content="text/html; charset=utf-8" />
<meta content="Microsoft FrontPage 4.0" name="GENERATOR">
<meta name="ProgId" content="FrontPage.Editor.Document">
<meta name="viewport" content="width=device-width, initial-scale=1" />
<link href="../class/jw.css" rel="stylesheet" type="text/css">
<SCRIPT type=text/javaScript>
function doZoom(size){
document.getElementById('zoom').style.fontSize=size+'px'}
</SCRIPT>
</head>

<body>
<span id="zoom">

<a name="MENU-top"></a>

<div class="top-bt">
<div class="top-left">大乘五大部外重译经·第0186部</div>
<div class="top-center">思益梵天所问经四卷</div>
<div class="top-right">姚秦三藏法师鸠摩罗什译</div></div>
<div class=top-bm>
<div class=bm-bt><div class=bm-jbt>· 经名 · 卷数 · 跋序</li></div><div class=bm-jbt-left><div class=bm-jbtbm>· 品名 · 品数 · 译作者</li></div>
<div class=bm-zt>字体：<A href="javascript:doZoom(18)">大</A> <A href="javascript:doZoom(16)">中</A> <A href="javascript:doZoom(15)">小</A></div></div></div>
<div class=bm-bt><div class=bm-jbt><a href="0186.htm#j0186-1">思益梵天所问经卷第一</a></div><div class=bm-jbt-left>
<div class=bm-jbtbm><a href="0186.htm#j0186-2">序品第一</a></div>
<div class=bm-jbtbm><a href="0186.htm#j0186-3">四法品第二</a></div>
<div class=bm-jbtbm><a href="0186.htm#j0186-4">菩萨正问品第三</a></div>
<div class=bm-jbtbm><a href="0186.htm#j0186-5">四谛品第四</a></div>
<div class=bm-jbtbm><a href="0186.htm#j0186-6">叹功德品第五</a></div>
</div></div><div class=bm-bt><div class=bm-jbt><a href="0186.htm#j0186-7">思益梵天所问经卷第二</a></div><div class=bm-jbt-left>
<div class=bm-jbtbm><a href="0186.htm#j0186-8">如来五力说品第六</a></div>
<div class=bm-jbtbm><a href="0186.htm#j0186-9">如来大悲品第七</a></div>
<div class=bm-jbtbm><a href="0186.htm#j0186-10">幻化品第八</a></div>
<div class=bm-jbtbm><a href="0186.htm#j0186-11">菩萨光明品第九</a></div>
<div class=bm-jbtbm><a href="0186.htm#j0186-12">菩萨授记品第十</a></div>
<div class=bm-jbtbm><a href="0186.htm#j0186-13">萨婆若品第十一</a></div>
</div></div><div class=bm-bt><div class=bm-jbt><a href="0186.htm#j0186-14">思益梵天所问经卷第三</a></div><div class=bm-jbt-left>
<div class=bm-jbtbm><a href="0186.htm#j0186-15">菩萨无二品第十二</a></div>
<div class=bm-jbtbm><a href="0186.htm#j0186-16">名字义品第十三</a></div>
<div class=bm-jbtbm><a href="0186.htm#j0186-17">论寂品第十四</a></div>
<div class=bm-jbtbm><a href="0186.htm#j0186-18">如来二事品第十五</a></div>
<div class=bm-jbtbm><a href="0186.htm#j0186-19">得圣道品第十六</a></div>
<div class=bm-jbtbm><a href="0186.htm#j0186-20">志大乘品第十七</a></div>
<div class=bm-jbtbm><a href="0186.htm#j0186-21">发菩提心品第十八</a></div>
</div></div><div class=bm-bt><div class=bm-jbt><a href="0186.htm#j0186-22">思益梵天所问经卷第四</a></div><div class=bm-jbt-left>
<div class=bm-jbtbm><a href="0186.htm#j0186-23">师子吼品第十九</a></div>
<div class=bm-jbtbm><a href="0186.htm#j0186-24">梵行牢强精进品第二十</a></div>
<div class=bm-jbtbm><a href="0186.htm#j0186-25">海喻品第二十一</a></div>
<div class=bm-jbtbm><a href="0186.htm#j0186-26">建立法品第二十二</a></div>
<div class=bm-jbtbm><a href="0186.htm#j0186-27">如来神咒品第二十三</a></div>
<div class=bm-jbtbm><a href="0186.htm#j0186-28">嘱累品第二十四</a></div></div></div></div>
<div class="jwzw">
<div class="jwbt-box"><div class="jwbt"><a name=j0186-1><a href="0186.htm#MENU-top">思益梵天所问经卷第一</div></a></a>
<div class="jwbtbm"><a name=j0186-2><a href="0186.htm#MENU-top">序品第一</div></div></a></a>
<p>　　如是我闻：一时，佛住王舍城迦兰陀竹林，与大比丘僧六万四千人俱。菩萨摩诃萨七万二千人，皆众所知识，得陀罗尼、无碍辩才及诸三昧，于诸神通无所挂碍，善能晓了诸法实性，悉皆逮得无生法忍。其名曰：文殊师利法王子、宝手法王子、宝积法王子、宝印手法王子、宝德法王子、虚空藏法王子、发心转法轮法王子、网明法王子、障诸烦恼法王子、能舍一切法法王子、德藏法王子、华严法王子、师子法王子、月光法王子、尊意法王子、善庄严法王子，及跋陀婆罗等十六贤士，跋陀婆罗菩萨、宝积菩萨、星德菩萨、帝天菩萨、水天菩萨、善力菩萨、大意菩萨、殊胜意菩萨、增意菩萨、善发意菩萨、不虚见菩萨、不休息菩萨、不少意菩萨、导师菩萨、日藏菩萨、持地菩萨，如是等菩萨摩诃萨七万二千人。及四天王、释提桓因等，忉利诸天、夜摩天、兜率陀天、化乐天、他化自在天及梵王等，诸梵天并余无量诸天、龙、鬼、神、夜叉、揵闼婆、阿修罗、迦楼罗、紧那罗、摩睺罗伽、人与非人，普皆来集。<br>
            　　尔时，世尊大众恭敬围绕而为说法。于时，网明菩萨，即从座起，偏袒右肩，右膝著地，头面礼佛足，合掌向佛，动此三千大千世界，引导起发一切大众，而白佛言：“世尊，我欲从佛少有所问，若佛听者乃敢咨请。”<br>
            　　佛告网明：“恣汝所问，当为解说，悦可尔心。”<br>
            　　于是网明既蒙听许，心大欢喜，即白佛言：“世尊，如来身相，超百千万日月光明。我自惟念：‘若有众生能见佛身，甚为希有！’我复惟念：‘若有众生能见佛身，皆是如来威神之力。’”<br>
            　　佛告网明：“如是，如是，如汝所言。若佛不加威神，众生无有能见佛身，亦无能问。网明当知，如来有光名寂庄严，若有众生遇斯光者，能见佛身不坏眼根。又如来光名无畏辩，若有众生遇斯光者，能问如来其辩无尽。又如来光名集诸善根，若有众生遇斯光者，能问如来转轮圣王行业因缘。又如来光名净庄严，若有众生遇斯光者，能问如来天帝释行业因缘。又如来光名得自在，若有众生遇斯光者，能问如来梵天王行业因缘。又如来光名离烦恼，若有众生遇斯光者，能问如来声闻乘所行之道。又如来光名善远离，若有众生遇斯光者，能问如来辟支佛所行之道。又如来光名益一切智，若有众生遇斯光者，能问如来大乘佛事。又如来光名为往益，佛来去时足下光明，众生遇者命终生天。又如来光名一切庄严，若佛入城放斯光明，众生遇者得欢喜乐，一切严饰之具庄严其城，城中宝藏从地踊出。又如来光名曰震动，佛以此光，能动无量无边世界。又如来光名曰生乐，佛以此光，能灭地狱众生苦恼。又如来光名曰上慈，佛以此光，能令畜生不相恼害。又如来光名曰凉乐，佛以此光，能灭饿鬼饥渴热恼。又如来光名曰明净，佛以此光，使盲者得视。又如来光名曰聪听，佛以此光，能令众生聋者得听。又如来光名曰惭愧，佛以此光，能令众生狂者得正。又如来光名曰止息，佛以此光，能令众生舍十不善道，安住十善道。又如来光名曰离恶，佛以此光，能令邪见众生皆得正见。又如来光名曰能舍，佛以此光，能破众生悭贪之心，令行布施。又如来光名无恼热，佛以此光，能令毁禁众生皆得持戒。又如来光名曰安利，佛以此光，能令瞋恨众生皆行忍辱。又如来光名曰勤修，佛以此光，能令懈怠众生皆行精进。又如来光名曰一心，佛以此光，能令妄念众生皆得禅定。又如来光名曰能解，佛以此光，能令愚痴众生皆得智慧。又如来光名曰清净，佛以此光，能令不信众生皆得净信。又如来光名曰能持，佛以此光，能令少闻众生皆得多闻。又如来光名曰威仪，佛以此光，能令无惭众生皆得惭愧。又如来光名曰安隐，佛以此光，能令多欲众生断除淫欲。又如来光名曰欢喜，佛以此光，能令多怒众生断除瞋恚。又如来光名曰照明，佛以此光，能令多痴众生断除愚痴。又如来光名曰遍行，佛以此光，能令等分众生断除等分。又如来光名示一切色，佛以此光，能令众生皆见佛身无量种色。网明当知，如来若以一劫若减一劫，说此光明力用名号，不可穷尽。”<br>
            　　尔时，网明菩萨白佛言：“未曾有也！世尊，如来身者，即是无量无边光明之藏，说法方便亦不可思议。世尊，我自昔来未曾闻此光明名号。如我解佛所说义，若有菩萨闻斯光明名号，信心清净，皆得如是光明之身。世尊，惟愿今日放请菩萨光，令他方菩萨善能问难者，见斯光已，发心来此娑婆世界。”<br>
            　　尔时，世尊受网明菩萨请已，即放光明，照此三千大千世界，普及十方无量佛土。于是诸方无量百千万亿菩萨见斯光已，皆来至此娑婆世界。<br>
            　　尔时，东方过七十二恒河沙佛土，有国名清洁，佛号日月光如来应供正遍知，今现在。其佛土有菩萨梵天，名曰思益，住不退转；见此光已，到日月光佛所，头面作礼，白佛言：“世尊，我欲诣娑婆世界释迦牟尼佛所，奉见供养亲近咨受。彼佛亦复欲见我等。”<br>
            　　其佛告言：“便往，梵天，今正是时。彼娑婆国有若干千亿诸菩萨集，汝应以此十法游于彼土。何等为十？于毁于誉心无增减，闻善闻恶心无分别，于诸愚智等以悲心，于上中下众生之类意常平等，于轻毁供养心无有二，于他阙失不见其过，见种种乘皆是一乘，闻三恶道亦勿惊畏，于诸菩萨生如来想，佛出五浊生希有想。梵天，汝当以此十法游彼世界。”<br>
            　　思益梵天白佛言：“世尊，我不敢于如来前作师子吼。我所能行，佛自知之！今当以此十法，游彼世界一心修行。”<br>
            　　尔时，日月光佛国有诸菩萨白其佛言：“世尊，我得大利，不生如是恶众生中。”<br>
            　　其佛告言：“善男子，勿作是语！所以者何？若菩萨于此国中，百千亿劫净修梵行，不如彼土从旦至食无瞋碍心，其福为胜！”<br>
            　　即时，有万二千菩萨与思益梵天，俱共发来而作是言：“我等亦欲以此十法，游彼世界见释迦牟尼佛。”<br>
            　　于是思益梵天与万二千菩萨俱，于彼佛土忽然不现，譬如壮士屈伸臂顷，到娑婆世界释迦牟尼佛所，却住一面。<br>
            　　尔时，佛告网明菩萨：“汝见是思益梵天不？”<br>
            　　“唯然，已见。”<br>
            　　“网明当知，思益梵天，于诸正问菩萨中，为最第一；于诸善分别诸法菩萨中，为最第一；于诸说随宜经意菩萨中，为最第一；于诸慈心菩萨中，为最第一；于诸悲心菩萨中，为最第一；于诸喜心菩萨中，为最第一；于诸舍心菩萨中，为最第一；于诸软语菩萨中，为最第一。于诸不瞋碍菩萨中，为最第一；于诸先意问讯菩萨中，为最第一；于诸决疑菩萨中，为最第一。”<br>
            　　尔时，思益梵天与万二千菩萨俱，头面礼佛足，右绕三匝，合掌向佛以偈赞曰：</p>
            <p>　　“世尊大名称， 普闻于十方，<br>
            　　　所在诸如来， 无不称叹者。<br>
            　　　有诸余净国， 无三恶道名，<br>
            　　　舍如是妙土， 慈悲故生此。<br>
            　　　佛智无减少， 与诸如来等，<br>
            　　　以大慈本愿， 处斯秽恶土。<br>
            　　　若人于净国， 持戒满一劫，<br>
            　　　此土须臾间， 行慈为最胜！<br>
            　　　若人于此土， 起身口意罪，<br>
            　　　应堕三恶道， 现世受得除。<br>
            　　　生此土菩萨， 不应怀忧怖，<br>
            　　　设有恶道罪， 头痛即得除。<br>
            　　　此土诸菩萨， 若能守护法，<br>
            　　　世世所生处， 不失于正念。<br>
            　　　若人欲断缚， 灭烦恼业罪，<br>
            　　　于此土护法， 增益一切智。<br>
            　　　净土多亿劫， 受持法解脱，<br>
            　　　于此娑婆界， 从旦至食胜！<br>
            　　　我见喜乐国， 及见安乐土，<br>
            　　　此中无苦恼， 亦无苦恼名，<br>
            　　　于彼作功德， 未足以为奇；<br>
            　　　于此烦恼处， 能忍不可事，<br>
            　　　亦教他此法， 其福为最胜！<br>
            　　　我礼无上尊， 大悲救苦者，<br>
            　　　能为恶众生， 说法为甚难。<br>
            　　　佛集无量众， 十方世界中，<br>
            　　　名闻诸菩萨， 听法无厌足。<br>
            　　　佛集十方界， 名闻诸菩萨，<br>
            　　　听法无厌足， 如海吞众流，<br>
            　　　为如是等人， 广说于佛道。<br>
            　　　释梵四天王， 诸天龙神等，<br>
            　　　皆集欲求法， 随所信乐说。<br>
            　　　比丘比丘尼， 及清信士女，<br>
            　　　是四众普集， 愿时为演说。<br>
            　　　有乐佛乘者， 及缘觉声闻，<br>
            　　　佛知其深心， 悉皆为断疑。<br>
            　　　不断佛种者， 能出生三宝，<br>
            　　　为是诸菩萨， 我今诸法王，<br>
            　　　名称普流布， 十方菩萨闻，<br>
            　　　皆悉共来集， 为说无上道。<br>
            　　　此无上大法， 二乘所不及，<br>
            　　　我等信力故， 得入如是法。<br>
            　　　不可思议慧， 非我等所及！<br>
            　　　佛虽无疲倦， 而我有所请，<br>
            　　　悔过于世尊， 愿说菩提道。”</p>
<div class="jwbt-box"><div class="jwbtbm"><a name=j0186-3><a href="0186.htm#MENU-top">四法品第二</div></div></a></a>
<p>　　尔时，思益梵天说此偈已，白佛言：“世尊，何谓菩萨其心坚固而无疲倦？何谓菩萨所言决定而不中悔？何谓菩萨增长善根？何谓菩萨无所恐畏威仪不动？何谓菩萨成就白法？何谓菩萨善知从一地至一地？何谓菩萨于众生中善知方便？何谓菩萨善化众生？何谓菩萨世世不失菩提之心？何谓菩萨能一其心而无杂行？何谓菩萨善求法宝？何谓菩萨善出毁禁之罪？何谓菩萨善障烦恼？何谓菩萨善入诸大众？何谓菩萨善开法施？何谓菩萨得先因力不失善根？何谓菩萨不由他教而能自行六波罗蜜？何谓菩萨能转舍禅定还生欲界？何谓菩萨于诸佛法得不退转？何谓菩萨不断佛种？”<br>
            　　尔时，世尊赞思益梵天：“善哉！善哉！能问如来如此之事。汝今谛听！善思念之。”<br>
            　　“唯然，世尊，愿乐欲闻。”<br>
            　　佛告思益梵天：“菩萨有四法，坚固其心而不疲倦。何等四？一者、于诸众生起大悲心，二者、精进不懈，三者、信解生死如梦，四者、正思量佛之智慧。菩萨有此四法，坚固其心而不疲倦。<br>
            　　“梵天，菩萨有四法，所言决定而不中悔。何等四？一者、决定说诸法无我，二者、决定说诸生处无可乐者，三者、决定常赞大乘，四者、决定说罪福业不失。是为四。<br>
            　　“梵天，菩萨有四法，增长善根。何等为四？一者、持戒，二者、多闻，三者、布施，四者、出家，是为四。<br>
            　　“梵天，菩萨有四法，无所恐畏威仪不转。何等四？一者、失利，二者、恶名，三者、毁辱，四者、苦恼。是为四。<br>
            　　“梵天，菩萨有四法，成就白法。何等四？一者、教人令信罪福，二者、布施不求果报，三者、守护正法，四者、以智慧教诸菩萨。是为四。<br>
            　　“梵天，菩萨有四法，善知从一地至一地。何等四？一者、久植善根，二者、离诸过咎，三者、善知方便回向，四者、勤行精进。是为四。<br>
            　　“梵天，菩萨有四法，善知方便。何等四？一者、顺众生意，二者、于他功德起随喜心，三者、悔过除罪，四者、劝请诸佛。是为四。<br>
            　　“梵天，菩萨有四法，善化众生。何等四？一者、常求利安众生，二者、自舍己乐，三者、心和忍辱，四者、除舍憍慢。是为四。<br>
            　　“梵天，菩萨有四法，世世不失菩提之心。何等四？一者、常忆念佛，二者、所作功德常为菩提，三者、亲近善知识，四者、称扬大乘。是为四。<br>
            　　“梵天，菩萨有四法，能一其心而无杂行。何等四？一者、离声闻心，二者、离辟支佛心，三者、求法无厌，四者、如所闻法广为人说。是为四。<br>
            　　“梵天，菩萨有四法，善求法宝。何等四？一者、于法中生宝想，以难得故；二者、于法中生药想，疗众病故；三者、于法中生财利想，以不失故；四者、于法中生灭一切苦想，至涅槃故。是为四。<br>
            　　“梵天，菩萨有四法，善出毁禁之罪。何等四？一者、得无生法忍，以诸法无来故；二者、得无灭忍，以诸法无去故；三者、得因缘忍，知诸法因缘生故；四者、得无住忍，无异心相续故。是为四。<br>
            　　“梵天，菩萨有四法，善障烦恼。何等四？一者、正忆念，二者、障诸根，三者、得善法力，四者、独处远离。是为四。<br>
            　　“梵天，菩萨有四法，善入诸大众。何等四？一者、求法不求胜，二者、恭敬心无憍慢，三者、惟求法利不自显现，四者、教人善法不求名利。是为四。<br>
            　　“梵天，菩萨有四法，善开法施。何等四？一者、守护于法，二者、自益智慧亦益他人，三者、行善人法，四者、示人垢净。是为四。<br>
            　　“梵天，菩萨有四法，得先因力不失善根。何等四？一者、见他人阙不以为过，二者、于瞋怒人常修慈心，三者、常说诸法因缘，四者、常念菩提。是为四。<br>
            　　“梵天，菩萨有四法，不由他教而能自行六波罗蜜。何等四？一者、以施导人，二者、不说他人毁禁之罪，三者、善知摄法教化众生，四者、解达深法。是为四。<br>
            　　“梵天，菩萨有四法，能转舍禅定还生欲界。何等四？一者、其心柔软，二者、得诸根力，三者、不舍一切众生，四者、善修智慧方便之力。是为四。<br>
            　　“梵天，菩萨有四法，于诸佛法得不退转。何等四？一者、受无量生死，二者、供养无量诸佛，三者、修行无量慈心，四者、信解无量佛慧。是为四。<br>
            　　“梵天，菩萨有四法，不断佛种。何等四？一者、不退本愿，二者、言必施行，三者、大欲精进，四者、深心行于佛道。是为菩萨有四法不断佛种。”<br>
            　　说是诸四法时，二万二千天及人皆发阿耨多罗三藐三菩提心，五千人得无生法忍。十方诸来菩萨供养于佛，所散天华周遍三千大千世界，积至于膝。</p>
<div class="jwbt-box"><div class="jwbtbm"><a name=j0186-4><a href="0186.htm#MENU-top">菩萨正问品第三</div></div></a></a>
<p>　　尔时，网明菩萨问思益梵天言：“佛说汝于正问菩萨中为最第一，何谓菩萨所问为正问耶？”<br>
            　　梵天言：“网明，若菩萨以彼我问，名为邪问，分别法问名为邪问；若无彼我问名为正问，不分别法问名为正问。又网明，以生故问名为邪问，以灭故问名为邪问，以住故问名为邪问；若不以生故问，不以灭故问，不以住故问，名为正问。<br>
            　　“又网明，若菩萨为垢故问，名为邪问，为净故问名为邪问，为生死故问名为邪问，为出生死故问名为邪问，为涅槃故问名为邪问；若不为垢净故问，不为生死、出生死故问，不为涅槃故问，名为正问。所以者何？法位中无垢无净、无生无死、无涅槃。<br>
            　　“又网明，若菩萨为见故问，为断故问，为证故问，为修故问，为得故问，为果故问，名为邪问。若无见、无断、无证、无修、无得、无果故问，名为正问。<br>
            　　“又网明，是善、是不善，名为邪问；是世间法、是出世间法，是罪法、是无罪法，是有漏法、是无漏法，是有为法、是无为法，如是等二法，随所依而问者名为邪问。若不见二、不见不二问，名为正问。<br>
            　　“又网明，若菩萨分别佛问，名为邪问；分别法、分别僧、分别众生、分别佛国、分别诸乘问，名为邪问。若于法不作一异问者，名为正问。<br>
            　　“又网明，一切法正，一切法邪。”<br>
            　　网明言：“梵天，何谓一切法正，一切法邪？”<br>
            　　梵天言：“于诸法性无心故，一切法名为正。若于无心法中，以心分别观者，一切法名为邪。一切法离相名为正。若不信解达是离相，是即分别诸法；若分别诸法则入增上慢，随所分别皆名为邪。”<br>
            　　网明言：“何谓为诸法正性？”<br>
            　　梵天言：“诸法离自性、离欲际，是名正性。”<br>
            　　网明言：“少有能解如是正性？”<br>
            　　梵天言：“是正性不一不多。”<br>
            　　“网明，若有善男子、善女人，能如是知诸法正性，若已知、若今知、若当知，是人无有法已得，无有法今得，无有法当得。所以者何？佛说无得无分别，名为所作已办相。若人闻是诸法正性，勤行精进，是名如说修行，不从一地至一地。若不从一地至一地，是人不在生死，不在涅槃。所以者何？诸佛不得生死，不得涅槃。”<br>
            　　网明言：“佛不为度生死故说法耶？”<br>
            　　梵天言：“佛所示法有度生死耶？”<br>
            　　网明言：“无也。”<br>
            　　梵天言：“以是因缘，当知佛不令众生出生死、入涅槃，但为度妄想分别生死、涅槃二相者耳！此中实无度生死至涅槃者。所以者何？诸法平等，无有往来，无出生死，无入涅槃。”<br>
            　　尔时，世尊赞思益梵天言：“善哉！善哉！说诸法正性，应如汝所说。”<br>
            　　说是法时，二千比丘不受诸法，漏尽心得解脱。<br>
            　　佛告梵天：“我不得生死，不得涅槃。如来虽说生死，实无有人往来生死。虽说涅槃，实无有人得灭度者。若有入此法门者，是人非生死相，非灭度相。”<br>
            　　尔时，会中五百比丘，从座而起作是言：“我等空修梵行！今实见有灭度者，而言无有灭度，我等何用修道求智慧为？”<br>
            　　尔时，网明菩萨白佛言：“世尊，若有于法生见，则于其人佛不出世。世尊，若有决定见涅槃者，是人不度生死。所以者何？涅槃名为除灭诸相，远离一切动念戏论。世尊，是诸比丘，于佛正法出家，而今堕于外道邪见，见涅槃决定相。譬如从麻出油，从酪出酥。世尊，若人于诸法灭相中求涅槃者，我说是辈皆为增上慢人。世尊，正行道者，于法不作生、不作灭，无得无果。”<br>
            　　网明谓梵天言：“是五百比丘从座起者，汝当为作方便，引导其心入此法门，令得信解离诸邪见。”<br>
            　　梵天言：“善男子，纵使令去至恒河沙劫，不能得出如此法门。譬如痴人畏于虚空，舍空而走，在所至处不离虚空；此诸比丘亦复如是，虽复远去不出空相，不出无相相，不出无作相。又如一人求索虚空东西驰走，言‘我欲得空’‘我欲得空’，是人但说虚空名字而不得空，于空中行而不见空；此诸比丘亦复如是，欲求涅槃，行涅槃中而不得涅槃。所以者何？涅槃者但有名字。犹如虚空但有名字不可得取，涅槃亦复如是，但有名字而不可得。”<br>
            　　尔时，五百比丘闻说是法，不受诸法，漏尽心得解脱，得阿罗汉道，作是言：“世尊，若人于诸法毕竟灭相中求涅槃者，则于其人佛不出世。世尊，我等今者非凡夫，非学、非无学，不在生死、不在涅槃。所以者何？佛出世故，名为远离一切动念戏论。”<br>
            　　尔时，长老舍利弗，谓诸比丘：“汝今得正智，为己利耶？”<br>
            　　五百比丘言：“长老舍利弗，我等今者得诸烦恼，不可作而作。”<br>
            　　舍利弗言：“何故说此？”<br>
            　　诸比丘言：“知诸烦恼实相故言得诸烦恼。涅槃是无作性，我等已证故，说不可作而作。”<br>
            　　舍利弗言：“善哉！善哉！汝等今者住于福田能消供养。”<br>
            　　诸比丘言：“大师世尊尚不能消诸供养，何况我等？”<br>
            　　舍利弗言：“何故说此？”<br>
            　　诸比丘言：“世尊知见法性，性常净故。”<br>
            　　于是思益梵天白佛言：“世尊，谁应受供养？”<br>
            　　佛告梵天：“不为世法之所牵者。”<br>
            　　“世尊，谁能消供养？”<br>
            　　佛言：“于法无所取者。”<br>
            　　“世尊，谁为世间福田？”<br>
            　　佛言：“不坏菩提性者。”<br>
            　　“世尊，谁为众生善知识？”<br>
            　　佛言：“于一切众生不舍慈心者。”<br>
            　　“世尊，谁知报佛恩？”<br>
            　　佛言：“不断佛种者。”<br>
            　　“世尊，谁能供养佛？”<br>
            　　佛言：“能通达无生际者。”<br>
            　　“世尊，谁能亲近佛？”<br>
            　　佛言：“乃至失命因缘不毁禁者。”<br>
            　　“世尊，谁能恭敬于佛？”<br>
            　　佛言：“善覆六根者。”<br>
            　　“世尊，谁名财富？”<br>
            　　佛言：“成就七财者。”<br>
            　　“世尊，谁名知足？”<br>
            　　佛言：“得出世间知慧者。”<br>
            　　“世尊，谁为远离？”<br>
            　　佛言：“于三界中无所愿者。”<br>
            　　“世尊，谁为具足？”<br>
            　　佛言：“能断一切诸结使者。”<br>
            　　“世尊，谁为乐人？”<br>
            　　佛言：“无贪著者。”<br>
            　　“世尊，谁无贪者？”<br>
            　　佛言：“知见五阴者。”<br>
            　　“世尊，谁度欲河？”<br>
            　　佛言：“能舍六入者。”<br>
            　　“世尊，谁住彼岸？”<br>
            　　佛言：“能知诸道平等者。”<br>
            　　“世尊，何谓菩萨能为施主？”<br>
            　　佛言：“菩萨能教众生一切智心。”<br>
            　　“世尊，何谓菩萨能奉禁戒？”<br>
            　　佛言：“常能不舍菩提之心。”<br>
            　　“世尊，何谓菩萨能行忍辱？”<br>
            　　佛言：“见心相念念灭。”<br>
            　　“世尊，何谓菩萨能行精进？”<br>
            　　佛言：“求心不可得。”<br>
            　　“世尊，何谓菩萨能行禅定？”<br>
            　　佛言：“能除身心粗相。”<br>
            　　“世尊，何谓菩萨能行智慧？”<br>
            　　佛言：“于一切法无有戏论。”<br>
            　　“世尊，何谓菩萨能行慈心？”<br>
            　　佛言：“不生众生想。”<br>
            　　“世尊，何谓菩萨能行悲心？”<br>
            　　佛言：“不生法想。”<br>
            　　“世尊，何谓菩萨能行喜心？”<br>
            　　佛言：“不生我想。”<br>
            　　“世尊，何谓菩萨能行舍心？”<br>
            　　佛言：“不生彼我想。”<br>
            　　“世尊，何谓菩萨安住于信？”<br>
            　　佛言：“信解无浊法。”<br>
            　　“世尊，何谓菩萨安住于空？”<br>
            　　佛言：“不著一切语言。”<br>
            　　“世尊，何谓菩萨名为有惭？”<br>
            　　佛言：“知见内法。”<br>
            　　“世尊，何谓菩萨名为有愧？”<br>
            　　佛言：“舍于外法。”<br>
            　　“世尊，何谓名为菩萨遍行？”<br>
            　　佛言：“能净身口意业。”<br>
            　　尔时，世尊而说偈言：</p>
            <p>　　“若身净无恶， 口净常实语，<br>
            　　　心净常行慈， 是菩萨遍行。<br>
            　　　行慈无贪著， 观不净无恚，<br>
            　　　行舍而不痴， 是菩萨遍行。<br>
            　　　若聚若空野， 及与处大众，<br>
            　　　威仪终不缺， 是菩萨遍行。<br>
            　　　知法名为佛， 知离名为法，<br>
            　　　知无名为僧， 是菩萨遍行。<br>
            　　　知多欲所行， 知恚痴所行，<br>
            　　　善知转此行， 是菩萨遍行。<br>
            　　　不依止欲界， 不住色无色，<br>
            　　　行如是禅定， 是菩萨遍行。<br>
            　　　信解诸法空， 及无相无作，<br>
            　　　而不尽诸漏， 是菩萨遍行。<br>
            　　　善知声闻乘， 及辟支佛乘，<br>
            　　　通达于佛乘， 是菩萨遍行。<br>
            　　　明解于诸法， 不疑道非道，<br>
            　　　憎爱心无异， 是菩萨遍行。<br>
            　　　于过去未来， 及与现在世，<br>
            　　　一切无分别， 是菩萨遍行。”</p>
            <p>　　尔时，思益梵天白佛言：“世尊，何谓菩萨过世间法，通达世间法，通达世间法已度众生，于世间法行于世间而不坏世间？”<br>
            　　尔时，世尊以偈答言：</p>
            <p>　　“说五阴是世， 世间所依止，<br>
            　　　依止于五阴， 不脱世间法。<br>
            　　　菩萨有智慧， 知世间实相，<br>
            　　　所谓五阴如， 世间法不染。<br>
            　　　利衰及毁誉， 称讥与苦乐，<br>
            　　　如此之八法， 常牵于世间。<br>
            　　　大智慧菩萨， 散灭世间法，<br>
            　　　见世坏败相， 处之而不动，<br>
            　　　得利心不高， 失利心不下，<br>
            　　　其心坚不动， 譬如须弥山。<br>
            　　　利衰及毁誉， 称讥与苦乐，<br>
            　　　于此世八法， 其心常平等。<br>
            　　　知世间虚妄， 皆从颠倒起，<br>
            　　　如是之人等， 不行世间道。<br>
            　　　世间所有道， 菩萨皆识知，<br>
            　　　故能于世间， 度众生苦恼。<br>
            　　　虽行于世间， 如莲华不染，<br>
            　　　亦不坏世间， 通达法性故。<br>
            　　　世间行世间， 不知是世间；<br>
            　　　菩萨行世间， 明了世间相。<br>
            　　　世间虚空相， 虚空亦无相，<br>
            　　　菩萨知如是， 不染于世间。<br>
            　　　如所知世间， 随知而演说，<br>
            　　　知世间性故， 亦不坏世间。<br>
            　　　五阴无自性， 是即世间性，<br>
            　　　若人不知是， 常住于世间。<br>
            　　　若见知五阴， 无生亦无灭，<br>
            　　　是人现行世， 而不依世间。<br>
            　　　凡夫不知法， 于世起诤讼，<br>
            　　　是实是不实， 住是二相中。<br>
            　　　我常不与世， 起于诤讼事，<br>
            　　　世间之实相， 悉已了知故。<br>
            　　　诸佛所说法， 皆悉无诤讼，<br>
            　　　知世平等故， 非实非虚妄。<br>
            　　　若佛法决定， 有实有虚妄，<br>
            　　　是即为贪著， 与外道无异。<br>
            　　　而今实义中， 无实无虚妄，<br>
            　　　是故我常说， 出世法无二。<br>
            　　　若人知世间， 如是之实性，<br>
            　　　于实于虚妄， 不取此恶见。<br>
            　　　如是知世间， 清净如虚空，<br>
            　　　是大名称人， 照世间如日。<br>
            　　　若人见世间， 如我之所见，<br>
            　　　如斯之人等， 能见十方佛。<br>
            　　　诸法从缘生， 自无有定性，<br>
            　　　若知此因缘， 则达法实性。<br>
            　　　若知法实相， 是则知空相，<br>
            　　　若能知空相， 则为见导师。<br>
            　　　若有人得闻， 如是世间相，<br>
            　　　虽行于世间， 而不住世间。<br>
            　　　依止诸见人， 不能及此事，<br>
            　　　云何行世间， 而不依世间？<br>
            　　　若佛灭度后， 有乐是法者，<br>
            　　　佛则于其人， 常现于法身。<br>
            　　　若人解达此， 则守护我法，<br>
            　　　亦为供养我， 亦是世导师。<br>
            　　　若人须臾闻， 世间性如此，<br>
            　　　是人终不为， 恶魔所得便。<br>
            　　　若能达此义， 则为大智慧，<br>
            　　　法财之施主， 亦是具禁戒。<br>
            　　　若知世如此， 忍辱力勇健，<br>
            　　　具足诸禅定， 通达于智慧，<br>
            　　　所在闻是法， 其方则有佛，<br>
            　　　如是诸菩萨， 不久坐道场。<br>
            　　　若有深爱乐， 如是世间法，<br>
            　　　则能降众魔， 疾得无上道。”</p>
<div class="jwbt-box"><div class="jwbtbm"><a name=j0186-5><a href="0186.htm#MENU-top">四谛品第四</div></div></a></a>
<p>　　佛复告思益梵天：“如来出过世间，亦说世间苦、世间集、世间灭、世间灭道。梵天，五阴名为世间苦，贪著五阴名为世间集，五阴尽名为世间灭，以无二法求五阴名为世间灭道。又梵天，所言五阴但有言说，于中取相分别生见，而说是名世间苦；不舍是见是名世间集；是见自相是名世间灭；随以何道不取是见，是名世间灭道。梵天，以是因缘故，我为外道仙人说言：‘仙人，于汝身中，即说世间苦、世间集、世间灭、世间灭道。’”<br>
            　　尔时，思益梵天白佛言：“世尊，所说四圣谛，何等是真圣谛？”<br>
            　　“梵天，苦不名为圣谛，苦集不名为圣谛，苦灭不名为圣谛，苦灭道不名为圣谛。所以者何？若苦是圣谛者，一切牛驴畜生等，皆应有苦圣谛。若集是圣谛者，一切在所生处众生，皆应有集圣谛。所以者何？以集故生诸趣中。若苦灭是圣谛者，观灭者、说断灭者，皆应有灭圣谛。若道是圣谛者，缘一切有为道者，皆应有道圣谛。<br>
            　　“梵天，以是因缘故，当知圣谛，非苦、非集、非灭、非道。圣谛者，知苦无生，是名苦圣谛。知集无和合，是名集圣谛。于毕竟灭法中，知无生无灭，是名灭圣谛。于一切法平等，以不二法得道，是名道圣谛。梵天，真圣谛者，无有虚妄。虚妄者，所谓著我、著众生、著人、著寿命者，著养育者，著有著无，著生著灭，著生死著涅槃。<br>
            　　“梵天，若行者言‘我知见苦’是虚妄，‘我断集’是虚妄，‘我证灭’是虚妄，‘我修道’是虚妄。所以者何？是人违失佛所护念，是故说为虚妄。何等是佛所护念？谓不忆念一切诸法。若行者住是念中，则不住一切相；若不住一切相，则住实际；若住实际，是名不住心；若不住心，是人名为实语者，非妄语者。梵天，是故当知，若非实非虚妄者，是名圣谛。梵天，实者终不作不实，若有佛、若无佛，法性常住，所谓生死性、涅槃性常实。所以者何？非离生死得涅槃名为圣谛。若人证如是四谛，是名世间实语者。<br>
            　　“梵天，当来有比丘不修身、不修戒、不修心、不修慧，是人说生死相是苦谛，众缘和合是集谛，灭法故是灭谛，以二法求相是道谛。”<br>
            　　佛言：“我说此愚人是外道徒党，我非彼人师，彼非我弟子。是人堕于邪道，破失法故说言有谛。梵天，汝且观我坐道场时，不得一法是实、是虚妄。若我不得法，是法宁可于众中有言说、有论议、有教化耶？”<br>
            　　梵天言：“不也，世尊。”<br>
            　　“梵天，以诸法无所得故，诸法离自性故，我菩提是无贪爱相。”</p>
<div class="jwbt-box"><div class="jwbtbm"><a name=j0186-6><a href="0186.htm#MENU-top">叹功德品第五</div></div></a></a>
<p>　　尔时，思益梵天白佛言：“世尊，若如来于法无所得者，有何利益，说如来得菩提名为佛？”<br>
            　　佛言：“梵天，于汝意云何？我所说法，若有为、若无为，是法为实、为虚妄耶？”<br>
            　　梵天言：“是法虚妄非实。”<br>
            　　“于汝意云何？若法虚妄非实，是法为有为无？”<br>
            　　梵天言：“世尊，若法虚妄，是法不应说有，不应说无。”<br>
            　　“于汝意云何？若法非有非无，是法有得者不？”<br>
            　　梵天言：“无有得者。”<br>
            　　“梵天，如来坐道场时，惟得虚妄颠倒所起烦恼毕竟空性，以无所得故得，以无所知故知。所以者何？我所得法，不可见、不可闻、不可觉、不可识、不可取、不可著、不可说、不可难，出过一切法相，无语无说，无有文字，无言说道。梵天，此法如是犹如虚空，汝欲于如是法中得利益耶？”<br>
            　　梵天言：“不也，世尊。诸佛如来甚为希有！成就未曾有法，深入大慈大悲，得如是寂灭相法，而以文字言说教人令得。世尊，其有闻是能信解者，当知是人不从小功德来。世尊，是法一切世间之所难信。所以者何？世间贪著实，而是法无实无虚妄。世间贪著法，而是法无法无非法。世间贪著涅槃，而是法无生死无涅槃。世间贪著善法，而是法无善无非善。世间贪著乐，而是法无苦无乐。世间贪著佛出世，而是法无佛出世亦无涅槃。虽有说法，而是法非可说相。虽赞说僧，而僧即是无为。是故此法一切世间之所难信！譬如水中出火，火中出水，难可得信；如是烦恼中有菩提，菩提中有烦恼，是亦难信。所以者何？如来得是虚妄烦恼之性亦无法不得，有所说法亦无有形，虽有所知亦无分别，虽证涅槃亦无灭者。<br>
            　　“世尊，若有善男子、善女人，能信解如是法义者，当知是人得脱诸见，当知是人已亲近无量诸佛，当知是人已供养无量诸佛，当知是人为善知识所护，当知是人志意旷大，当知是人善根深厚，当知是人守护诸佛法藏，当知是人能善思量起于善业，当知是人种姓尊贵生如来家，当知是人能行大舍舍诸烦恼，当知是人得持戒力非烦恼力，当知是人得忍辱力非瞋恚力，当知是人得精进力无有疲懈，当知是人得禅定力灭诸恶心，当知是人得智慧力离恶邪见，当知是人一切恶魔不能得便，当知是人一切怨贼所不能破，当知是人不诳世间，当知是人是真语者善说法相故，当知是人是实语者说第一义故，当知是人善为诸佛之所护念，当知是人柔和软善同止安乐，当知是人名为大富有圣财故，当知是人常能知足行圣种故，当知是人易满易养离贪著故，当知是人得安隐心到彼岸故，当知是人度未度者，当知是人解未解者，当知是人安未安者，当知是人灭未灭者，当知是人能示正道，当知是人能说解脱，当知是人为大医王善知诸药，当知是人犹如良药善疗众病，当知是人智慧勇健，当知是人为有大力坚固究竟，当知是人有精进力不随他语，当知是人为如师子无所怖畏，当知是人为如象王其心调柔，当知是人为如老象其心随顺，当知是人为如牛王能导大众，当知是人为大勇健能破魔怨，当知是人为大丈夫处众无畏，当知是人无所忌难得无畏法故，当知是人无所畏难说真谛法故，当知是人具清白法如月盛满，当知是人智慧光照犹如日明，当知是人除诸闇冥犹如执炬，当知是人乐行舍心离诸憎爱，当知是人载育众生犹如地，当知是人洗诸尘垢犹如水，当知是人烧诸动念犹如火，当知是人于法无障犹如风，当知是人其心不动如须弥，当知是人其心坚固如金刚山，当知是人一切外道竞胜论者所不能动，当知是人一切声闻、辟支佛所不能测，当知是人多饶法宝犹如大海，当知是人烦恼不现如波陀罗，当知是人求法无厌，当知是人以智慧知足，当知是人能转法轮如转轮王，当知是人身色殊妙如天帝释，当知是人心得自在如梵天王，当知是人说法音声犹如雷震，当知是人降法甘露犹如时雨，当知是人能增长无漏根力觉分，当知是人已度生死污泥，当知是人入佛智慧，当知是人近佛菩提，当知是人能多学问无与等者，当知是人无有量已过量，当知是人智慧辩才无有障碍，当知是人得忆念坚固得陀罗尼，当知是人知诸众生深心所行，当知是人得智慧力正观诸法解达义趣，当知是人勤行精进利安世间，当知是人超出于世，当知是人不可污染犹如莲华，当知是人不为世法所覆，当知是人利根者所爱，当知是人多闻者所敬，当知是人智者所念，当知是人人天供养，当知是人为坐禅者之所敬礼，当知是人善人所贵，当知是人声闻、辟支佛之所贪慕，当知是人不贪小行，当知是人不覆藏罪不显功德，当知是人威仪备具生他净心，当知是人身色端正见者悦乐，当知是人有大威德众所宗仰，当知是人以三十二相庄严其身，当知是人能继佛种，当知是人能护法宝，当知是人能供养僧，当知是人诸佛所见，当知是人为得法眼，当知是人以佛智慧而得受记，当知是人具足三忍，当知是人安住道场，当知是人破坏魔军，当知是人得一切种智，当知是人转于法轮，当知是人作无量佛事。若人信解如是法义，不惊疑怖畏者，得如是功德。是人于诸佛阿耨多罗三藐三菩提，甚深难解难知难信难入，而能信受读诵，通利奉持，为人广说，如说修行，亦教他人如说修行。如是之人，我以一劫若减一劫，说其功德犹不能尽！”</p>
<div class="jwbt-box"><div class="jwbt"><a name=j0186-7><a href="0186.htm#MENU-top">思益梵天所问经卷第二</div></a></a>
<div class="jwbtbm"><a name=j0186-8><a href="0186.htm#MENU-top">如来五力说品第六</div></div></a></a>
<p>　　佛告梵天：“汝何能称说是人功德？如如来以无碍智慧之所知乎，是人所有功德复过于此！若人能于如来所说文字言说章句，通达随顺不违不逆，和合为一，随其义理，不随章句言辞，而善知言辞所应之相，知如来以何语说法，以何随宜说法，以何方便说法，以何法门说法，以何大悲说法。梵天，若菩萨能知如来以是五力说法，是菩萨能作佛事。”<br>
            　　梵天言：“何谓如来所用五力？”<br>
            　　佛言：“一者、言说，二者、随宜，三者、方便，四者、法门，五者、大悲。是名如来所用五力，一切声闻、辟支佛所不能及。”<br>
            　　“世尊，云何名说？”<br>
            　　佛言：“梵天，如来说过去法，说未来、现在法，说垢净法，说世间、出世间法，说有罪、无罪法，说有漏、无漏法，说有为、无为法，说我、人、众生、寿命法，说得证法，说生死、涅槃法。梵天，当知是诸言说，如幻人说，无决定故；如梦中说，虚妄见故；如响声说，从空出故；说如影，众缘合故；说如镜中像，因不入镜故；说如野马，颠倒见故；说如虚空，无生灭故。当知是说为无所说，诸法相不可说故。梵天，若菩萨能知此诸说者，虽有一切言说，而于诸法无所贪著；以不贪著故，得无碍辩才；以是辩才，若恒河沙劫说法无尽无碍，诸有言说不坏法性，亦复不著不坏法性。梵天，是名如来说也。”<br>
            　　梵天言：“世尊，何谓随宜？”<br>
            　　佛言：“如来或垢法说净、净法说垢，菩萨于此应知如来随宜所说。梵天，何谓垢法说净？不得垢法性故。何谓净法说垢？贪著净法故。又梵天，我说：‘布施即是涅槃。’凡人无智，不能善解随宜所说。菩萨应如是思量：‘布施后得大富。此中无法可得，从一念至一念。若不从一念至一念，即是诸法实相。诸法实相即是涅槃。’持戒是涅槃，不作不起故。忍辱是涅槃，念念灭故。精进是涅槃，无所取故。禅定是涅槃，不贪味故。智慧是涅槃，不得相故。贪欲是实际，法性无欲故。瞋恚是实际，法性无瞋故。愚痴是实际，法性无痴故。生死是涅槃，无退无生故。涅槃是生死，以贪著故。实语是虚妄，生语见故。虚妄是实语，为增上慢人故。<br>
            　　“又梵天，如来以随宜故，或自说我是说常边者，或自说我是说断边者，或自说我是说无作者，或自说我是邪见者，或自说我是不信者，或自说我是不知报恩者，或自说我是食吐者，或自说我是不受者。如来无有如此诸事，当知是为随宜所说，欲令众生舍增上慢故。若菩萨善通达如来随宜说者，若闻佛出则便信受，示众生善业色身果报故。若闻佛不出亦信受，知是诸佛法性身故。若闻佛说法亦信受，为喜乐文字众生故。若闻佛不说法亦信受，知诸法位性不可说故。若闻有涅槃亦信受，灭颠倒所起烦恼故。若闻无涅槃亦信受，诸法无生灭相故。若闻有众生亦信受，入世谛门故。若闻无众生亦信受，入第一义故。梵天，菩萨如是善知如来随宜所说，于诸音声无疑无畏，亦能利益无量众生。”<br>
            　　“世尊，何谓方便？”<br>
            　　佛言：“如来为众生，说布施得大富，持戒得生天，忍辱得端正，精进得具诸功德，禅定得法喜，智慧得舍诸烦恼，多闻得智慧故，行十善道得人天福乐故，慈悲喜舍得生梵世故，禅定得如实智慧故，如实智慧得道果故，学地得无学地故，辟支佛地得消诸供养故，佛地得无量智慧故，涅槃得灭一切苦恼故。梵天，我如是方便，为众生赞说是法。如来实不得我、人、众生、寿命者，亦不得施，亦不得悭，亦不得戒，亦不得毁戒，亦不得忍辱，亦不得瞋恚，亦不得精进，亦不得懈怠，亦不得禅定，亦不得乱心，亦不得智慧，亦不得智慧果，亦不得菩提，亦不得涅槃，亦不得苦，亦不得乐。梵天，若众生闻是法者，勤行精进。是人为何利故勤行精进？不得是法，若须陀洹果、斯陀含果、阿那含果、阿罗汉果、辟支佛道、阿耨多罗三藐三菩提，乃至涅槃，亦复不得。梵天，是名如来方便说法。菩萨于此方便说法中，应勤精进令诸众生得于法利。”<br>
            　　“世尊，何谓如来法门？”<br>
            　　佛言：“眼是解脱门，耳、鼻、舌、身、意是解脱门。所以者何？眼空，无我无我所性自尔；耳、鼻、舌、身、意空，无我无我所性自尔。梵天，当知诸入皆入此解脱门，正行则不虚诳故。色、声、香、味、触、法，亦复如是。一切诸法皆入是门，所谓空门、无相门、无作门、无生门、无灭门、无所从来门、无所从去门、无退门、无起门、性常清净门、离自体门。又梵天，如来于一切文字中，示是解脱门。所以者何？诸文字无合无用性钝故。梵天，当知如来于一切文字中，说圣谛，说解脱门。如来所说法无有垢，一切诸法皆入解脱，令住涅槃。是名如来说法入于法门。菩萨于此法门，应当修学。”</p>
<div class="jwbt-box"><div class="jwbtbm"><a name=j0186-9><a href="0186.htm#MENU-top">如来大悲品第七</div></div></a></a>
<p>　　“世尊，何谓大悲？”<br>
            　　佛言：“如来以三十二种大悲，救护众生。何等三十二？一切法无我，而众生不信不解说有我生，如来于此而起大悲。一切诸法无众生，而众生说有众生，如来于此而起大悲。一切法无寿命者，而众生说有寿命者，如来于此而起大悲。一切法无人，而众生说有人，如来于此而起大悲。一切法无所有，而众生住于有见，如来于此而起大悲。一切法无住，而众生有住，如来于此而起大悲。一切法无归处，而众生乐于归处，如来于此而起大悲。一切法非我所，而众生著于我所，如来于此而起大悲。一切法无所属，而众生计有所属，如来于此而起大悲。一切法无取相，而众生有取相，如来于此而起大悲。一切法无生，而众生住于有生，如来于此而起大悲。一切法无退生，而众生住于退生，如来于此而起大悲。一切法无垢，而众生著垢，如来于此而起大悲。一切法离染，而众生有染，如来于此而起大悲。一切法离瞋，而众生有瞋，如来于此而起大悲。一切法离痴，而众生有痴，如来于此而起大悲。一切法无所从来，而众生著有所从来，如来于此而起大悲。一切法无所去，而众生著于有去，如来于此而起大悲。一切法无起，而众生计有所起，如来于此而起大悲。一切法无戏论，而众生著於戏论，如来于此而起大悲。一切法空，而众生堕于有见，如来于此而起大悲。一切法无相，而众生著于有相，如来于此而起大悲。一切法无作，而众生著于有作，如来于此而起大悲。世间常共瞋恨诤竞，如来于此而起大悲。世间邪见颠倒行于邪道，欲令住于正道，如来于此而起大悲。世间饕餮无有厌足互相熬夺，欲令众生住于圣财、信、戒、闻、施、慧等，如来于此而起大悲。众生是产业妻子恩爱之仆，于此危脆之物生坚固想，欲令众生知悉无常，如来于此而起大悲。众生身为怨贼，贪著养育以为亲友，欲为众生作真知识，令毕众苦究竟涅槃，如来于此而起大悲。众生好行欺诳邪命自活，欲令行于正命，如来于此而起大悲。众生乐著众苦不净居家，欲令出于三界，如来于此而起大悲。一切诸法从因缘有，而众生于圣解脱生于懈怠，欲说精进令乐解脱，如来于此而起大悲。众生弃舍最上无碍智慧，求于声闻、辟支佛道，欲引导之令发大心缘于佛法，如来于此而起大悲。梵天，如来如是于诸众生行此三十二种大悲，是故如来名为行大悲者。若菩萨于众生中，常能修集此大悲心，则为入阿惟越致，为大福田威德具足，常能利益一切众生。”<br>
            　　说是大悲法门品时，三万二千人皆发阿耨多罗三藐三菩提心，八千菩萨得无生法忍。</p>
<div class="jwbt-box"><div class="jwbtbm"><a name=j0186-10><a href="0186.htm#MENU-top">幻化品第八</div></div></a></a>
<p>　　尔时，网明菩萨摩诃萨白佛言：“世尊，是思益梵天，云何闻是大悲法门而不喜悦？”<br>
            　　梵天言：“善男子，若识在二法则有喜悦，若识在无二实际法中则无喜悦。譬如幻人见幻戏事无所喜悦，菩萨知诸法相如是，则于如来若说法、若神通亦无喜悦。又善男子，如佛所化人闻佛说法不喜不悦，菩萨知诸法相与化无异，于如来所不加喜悦，于诸众生无下劣想。”<br>
            　　网明言：“梵天，汝今见诸法如幻相耶？”<br>
            　　梵天言：“若人分别诸法者，汝当问之。”<br>
            　　网明言：“汝今于何处行？”<br>
            　　梵天言：“一切凡夫所行处，吾于彼行。”<br>
            　　网明言：“凡夫人行贪欲、瞋恚、愚痴、身见、疑网、我我所等邪道，汝于是处行耶？”<br>
            　　梵天言：“善男子，汝欲得凡夫法决定相耶？”<br>
            　　网明言：“我尚不欲决定得凡夫，何况凡夫法？”<br>
            　　“善男子，若是法无决定者，宁有贪欲、瞋恚、愚痴法耶？”<br>
            　　网明言：“无也。”<br>
            　　“善男子，一切法离贪恚痴相行相亦如是。善男子，凡夫行、贤圣行，皆无二无差别。善男子，一切行非行，一切说非说，一切道非道。”<br>
            　　网明言：“何谓一切行非行？”<br>
            　　梵天言：“善男子，若人千万亿劫行道，于法性不增不减，是故言一切行非行。”<br>
            　　“何谓一切说非说？”<br>
            　　梵天言：“善男子，如来以不说相说一切法，是故言一切说非说。”<br>
            　　“何谓一切道非道？”<br>
            　　梵天言：“以无所至故，一切道非道。”<br>
            　　尔时，世尊赞思益梵天言：“善哉！善哉！说诸法相应当如是。”<br>
            　　网明菩萨谓梵天言：“汝说一切凡夫行处，吾于彼行者则有行相。”<br>
            　　梵天言：“若我有所生处应有行相。”<br>
            　　网明言：“汝若不生，云何教化众生？”<br>
            　　梵天言：“佛所化生，吾如彼生。”<br>
            　　网明言：“佛所化生无有生处。”<br>
            　　梵天言：“宁可见不？”<br>
            　　网明言：“以佛力故见。”<br>
            　　梵天言：“我生亦如是，以业力故。”<br>
            　　网明言：“汝于起业中行耶？”<br>
            　　梵天言：“我不于起业中行。”<br>
            　　网明言：“云何言以业力故？”<br>
            　　梵天言：“如业性力亦如是，是二不出于如。”<br>
            　　尔时，舍利弗白佛言：“世尊，若有能入是菩萨随宜所说法中者，得大功德。所以者何？世尊，乃至闻是上人名字尚得大利，何况闻其所说！譬如有树不依于地在虚空中，而现根茎枝叶华果甚为希有。此人行相亦复如是，不住一切法，而于十方现有行有生死，亦有如是智慧辩才。世尊，若有善男子、善女人，闻是智慧自在力者，其谁不发阿耨多罗三藐三菩提心？”<br>
            　　尔时，有一菩萨名曰普华，在会中坐，谓长老舍利弗：“仁者已得法性，佛亦称汝于智慧人中为最第一，何以不能现如是智慧辩才自在力耶？”<br>
            　　舍利弗言：“普华，佛诸弟子随其智力能有所说。”<br>
            　　普华言：“舍利弗，法性有多少耶？”<br>
            　　舍利弗言：“无也。”<br>
            　　普华言：“汝何以言，佛诸弟子随其智力能有所说？”<br>
            　　舍利弗言：“随所得法而有所说。”<br>
            　　普华言：“汝证法性无量相耶？”<br>
            　　舍利弗言：“然。”<br>
            　　普华言：“汝云何言随所得法而有所说？如法性无量相，得亦如是；如得，说亦如是。何以故？法性无量故。”<br>
            　　舍利弗言：“法性非得相。”<br>
            　　普华言：“若法性非得相者，汝出法性得解脱耶？”<br>
            　　舍利弗言：“不也。”<br>
            　　普华言：“何故尔耶？”<br>
            　　舍利弗言：“若出法性得解脱者，则坏法性。”<br>
            　　普华言：“是故，舍利弗，如仁者得道，法性亦尔。”<br>
            　　舍利弗言：“我为听来，非为说也。”<br>
            　　普华言：“一切法皆入法性，此中宁有说者、听者不？”<br>
            　　舍利弗言：“不也。”<br>
            　　普华言：“若然者，汝何故言‘我为听来，非为说’耶？”<br>
            　　舍利弗言：“佛说二人得福无量：一者、专精说法，二者、一心听受。是故汝今应说，我当听受。”<br>
            　　普华言：“汝入灭尽定，能听法耶？”<br>
            　　舍利弗言：“入灭尽定，无有二行而听法也。”<br>
            　　普华言：“汝信佛说一切法是灭尽相不？”<br>
            　　舍利弗言：“然！一切法皆灭尽相，我信是说。”<br>
            　　普华言：“若然者，舍利弗常不能听法。所以者何？一切法常灭尽相故。”<br>
            　　舍利弗言：“汝能不起于定而说法耶？”<br>
            　　普华言：“颇有一法非是定耶？”<br>
            　　舍利弗言：“无也。”<br>
            　　普华言：“是故常知一切凡夫常在于定。”<br>
            　　舍利弗言：“以何定故，一切凡夫常在定耶？”<br>
            　　普华言：“以不坏法性三昧故。”<br>
            　　舍利弗言：“若然者，凡夫、圣人无有差别。”<br>
            　　普华言：“如是，如是，我不欲令凡夫、圣人有差别也。所以者何？圣人无所断，凡夫无所生，是二不出法性平等之相。”<br>
            　　舍利弗言：“何等是诸法平等相。”<br>
            　　普华言：“如舍利弗所得知见。舍利弗，汝生贤圣法耶？”<br>
            　　答言：“不也。”<br>
            　　“汝灭凡夫法耶？”<br>
            　　答言：“不也。”<br>
            　　“汝得贤圣法耶？”<br>
            　　答言：“不也。”<br>
            　　“汝见凡夫法耶？”<br>
            　　答言：“不也。”<br>
            　　“舍利弗，汝何知见说言得道？”<br>
            　　答言：“汝不闻，凡夫如即是漏尽解脱如，漏尽解脱如即是无余涅槃如？”<br>
            　　“舍利弗，是如名不异如、不坏如，应以是如知一切法。”<br>
            　　尔时，舍利弗白佛言：“世尊，譬如大火一切诸炎皆是烧相，如是诸善男子，所说法皆入法性。”<br>
            　　佛告舍利弗：“如汝所言，是诸善男子，所说法皆入法性。”<br>
            　　尔时，网明菩萨谓舍利弗：“佛说仁者于智慧人中为最第一，以何智慧得第一耶？”<br>
            　　舍利弗言：“所谓声闻因声得解，以是智慧，说我于中为第一耳！非谓菩萨。”<br>
            　　网明言：“智慧是戏论相耶？”<br>
            　　答言：“不也。”<br>
            　　网明言：“智慧非平等相耶？”<br>
            　　答言：“是。”<br>
            　　网明言：“今仁者得平等智慧，云何说智慧有量？”<br>
            　　答言：“善男子，以法性相故，智慧无量；随入法性多少故，智慧有量。”<br>
            　　网明言：“无量法终不作有量，仁者何故说智慧有量？”<br>
            　　即时，舍利弗默然不答。</p>
<div class="jwbt-box"><div class="jwbtbm"><a name=j0186-11><a href="0186.htm#MENU-top">菩萨光明品第九</div></div></a></a>
<p>　　尔时，长老大迦葉承佛圣旨，白佛言：“世尊，是网明菩萨，以何因缘号网明乎？”<br>
            　　佛告网明：“善男子，现汝福报光明因缘，令诸天人一切世间皆得欢喜，其有福德因缘者当发菩提心。”<br>
            　　于是网明即受佛教，偏袒右肩，从右手赤白庄严抓指间放大光明，普照十方无量无边阿僧祇佛国皆悉通达。其中地狱、畜生、饿鬼，盲聋喑哑、手足拘癖、老病苦痛、贪欲、瞋恚、愚痴、裸形、丑陋、贫穷、饥渴囹圄、系闭困厄、垂死、悭贪、破戒、瞋恚、懈怠、妄念无慧、少于闻见、无惭无愧、堕邪疑网，如是等众生，遇斯光者皆得快乐，无有众生为贪欲、瞋恚、愚痴、憍慢、忧愁、怀恨等之所恼也。其在佛前大会之众，菩萨摩诃萨，天、龙、夜叉、乾闼婆等，及比丘、比丘尼、优婆塞、优婆夷众，是诸众生同一金色与佛无异，有三十二相、八十随形好，无见顶者，皆坐宝莲华座，宝交络盖罗覆其上，等无差别。诸会众生皆得快乐，譬如菩萨入发喜庄严三昧。时诸大众得未曾有，各各相见如佛无异，不见佛身为大、己身为小。<br>
            　　又以光明力故，寻时下方有四菩萨，从地踊出合掌而立，欲共礼佛，作是念言：“何者真佛？我欲礼敬。”<br>
            　　即闻空中声曰：“是网明菩萨光明之力，一切大众同一金色，与佛无异。”<br>
            　　时四菩萨发希有心，作如是言：“今此众会其色无异，一切诸法亦复如是。若我此言诚实无虚，世尊释迦牟尼当现异相，令我今得供养礼事。”<br>
            　　即时，佛以莲华宝师子座，上升虚空高一多罗树。<br>
            　　于是四菩萨头面礼佛足，作如是言：“如来智慧不可思议！网明菩萨福德本愿，亦不可思议，能放如是无量光明。”<br>
            　　尔时，佛告网明菩萨言：“善男子，汝今已作佛事，令无量众生住于佛道，可摄光明。”<br>
            　　于是网明即受佛教，还摄光明。摄光明已，此诸大众威仪色相还复如故，见佛坐本师子座上。<br>
            　　尔时，长老大迦葉白佛言：“世尊，此四菩萨从何所来？”<br>
            　　四菩萨言：“我等从下方世界来。”<br>
            　　迦葉言：“其国何名？佛号何等？”<br>
            　　四菩萨言：“国名现诸宝庄严，佛号一宝盖，今现说法。”<br>
            　　大迦葉言：“其佛国土去此几何？”<br>
            　　四菩萨言：“佛自知之。”<br>
            　　大迦葉言：“汝等何故来此？”<br>
            　　四菩萨言：“是网明菩萨光明照彼我等，遇之即闻释迦牟尼佛名及网明菩萨，是故我等今来见佛并网明上人。”<br>
            　　大迦葉白佛言：“世尊，一宝盖佛，现诸宝庄严世界，去此几何？”<br>
            　　佛言：“去此七十二恒河沙佛土。”<br>
            　　大迦葉言：“世尊，是四菩萨从彼发来，几时至此？”<br>
            　　佛言：“如一念顷，于彼不现忽然而至。”<br>
            　　大迦葉言：“世尊，此诸菩萨光明远照，神通速疾甚为希有！今是网明菩萨光明远照，是四菩萨发来速疾。”<br>
            　　佛言迦葉：“如汝所说，菩萨摩诃萨所行不可思议，一切声闻、辟支佛所不能及。”<br>
            　　尔时，长老大迦葉谓网明菩萨言：“善男子，汝现光明照此大会皆作金色，以何因缘？”<br>
            　　网明言：“长老大迦葉，可问世尊，当为汝说。”<br>
            　　即时，大迦葉以此白佛。佛言：“迦葉，是网明菩萨成佛时，其会大众同一金色，咸共信乐一切智慧。其佛国土，乃至无声闻、辟支佛名，唯有清净诸菩萨摩诃萨会。”<br>
            　　大迦葉白佛言：“世尊，生彼菩萨当知如佛。“<br>
            　　佛言：“如汝所说，生彼菩萨当知如佛。”<br>
            　　于是会中四万四千人，皆发阿耨多罗三藐三菩提心已，愿生彼国，白佛言：“网明菩萨得成佛时，我等愿生其国。”<br>
            　　尔时，长老大迦葉白佛言：“世尊，网明菩萨，几时当得阿耨多罗三藐三菩提？”<br>
            　　佛言：“迦葉，汝自问网明。”<br>
            　　于是迦葉问网明菩萨言：“善男子，仁者几时当得阿耨多罗三藐三菩提？”<br>
            　　网明言：“大迦葉，若有问幻所化人：‘汝几时当得阿耨多罗三藐三菩提？’是幻人当云何答？”<br>
            　　大迦葉言：“善男子，幻所化人无决定相，当何所答？”<br>
            　　网明言：“大迦葉，一切诸法亦如幻所化人，无决定相。谁可问言‘汝几时当成阿耨多罗三藐三菩提’？”<br>
            　　大迦葉言：“善男子，幻所化人离于自相，无异无别无所志愿，汝亦如是耶？若如是者，汝云何能利益无量众生？”<br>
            　　网明言：“阿耨多罗三藐三菩提，即是一切众生性，一切众生性即是幻性，幻性即是一切法性。于是法中，我不见有利，不见无利。”<br>
            　　大迦葉言：“善男子，汝今不令众生住菩提耶？”<br>
            　　网明言：“诸佛菩提有住相耶？”<br>
            　　大迦葉言：“无也。”<br>
            　　网明言：“是故我今不令众生住于菩提，亦不令住声闻、辟支佛道。”<br>
            　　大迦葉言：“善男子，汝今欲趣何所？”<br>
            　　网明言：“我所趣如如趣。”<br>
            　　大迦葉言：“如无所趣亦无有转。”<br>
            　　网明言：“如如无趣无转，一切法住如相故，我亦无趣无转。”<br>
            　　大迦葉言：“若无趣无转，汝云何教化众生？”<br>
            　　网明言：“若人发愿，则是不能教化众生。若人于法有转，是亦不能教化众生。”<br>
            　　大迦葉言：“善男子，汝不转众生生死耶？”<br>
            　　网明言：“我尚不得生死，何况于生死中而转众生？”<br>
            　　大迦葉言：“汝不令众生得涅槃耶？”<br>
            　　网明言：“我尚不见涅槃，何况教化众生令住涅槃？”<br>
            　　大迦葉言：“善男子，若汝不得生死，不见涅槃，何故今为无量众生行于菩提？此岂不为灭度众生耶？”<br>
            　　网明言：“若菩萨得生死分别涅槃，因众生行于菩提，此则不应说为菩萨。”<br>
            　　大迦葉言：“善男子，汝今于何处行？”<br>
            　　网明言：“我非生死中行，非涅槃中行，亦不以众生相行。大迦葉，如汝所问，汝何处行者，如佛所化人行处，吾于彼行。”<br>
            　　大迦葉言：“佛所化人无有行处。”<br>
            　　网明言：“当知一切众生所行亦如是相。”<br>
            　　大迦葉言：“佛所化人无贪无恚无痴，若一切众生所行如是相者，众生贪恚痴从何所起？”<br>
            　　网明言：“我今问汝，随意答我。大迦葉，汝今宁有贪恚痴不？”<br>
            　　答言：“不也。”<br>
            　　网明言：“是贪恚痴尽灭耶？”<br>
            　　答言：“不也。”<br>
            　　网明言：“若大迦葉，今无贪恚痴亦不尽灭者，汝置贪恚痴于何所耶？”<br>
            　　答言：“善男子，凡夫纵颠倒起妄想分别生贪恚痴耳！贤圣法中，善知颠倒实性故，无妄想分别，是以无贪恚痴。”<br>
            　　“大迦葉，于汝意云何？若法从颠倒起，是法为实、为虚妄耶？”<br>
            　　答言：“是法虚妄，非是实也。”<br>
            　　网明言：“若法非实，可令实耶？”<br>
            　　答言：“不也。”<br>
            　　网明言：“若法非实，仁者欲于是中得贪恚痴耶？”<br>
            　　答言：“不也。”<br>
            　　网明言：“若然何所是贪恚痴能恼众生者？”<br>
            　　答言：“善男子，若尔一切法从本已来离贪恚痴相。”<br>
            　　网明言：“以是故，我说一切法相如佛所化。”<br>
            　　说是法时，四万四千菩萨得柔顺法忍。</p>
<div class="jwbt-box"><div class="jwbtbm"><a name=j0186-12><a href="0186.htm#MENU-top">菩萨授记品第十</div></div></a></a>
<p>　　尔时，长老大迦葉白佛言：“世尊，若网明菩萨所见众生，不应复畏堕三恶道。若闻网明所说法者，魔不得便。若为网明所教化者，不畏堕声闻、辟支佛道。世尊，愿说网明功德庄严国土。”<br>
            　　佛言：“迦葉，是网明菩萨在在国土游行之处，利益无量众生。迦葉，汝见网明所放光明不？”<br>
            　　答言：“已见。”<br>
            　　佛言：“若三千大千世界满中芥子，尚可算数，今网明光明令诸众生住菩提者不可数也！迦葉，是网明菩萨所放光明饶益尚尔，何况说法！汝今谛听，我当粗略说其功德。迦葉，是网明菩萨过七百六十万阿僧祇劫，当得作佛，号普光自在王如来应供正遍知，世界名曰集妙功德。其佛趣菩提树时，国中诸魔魔民悉皆正定于阿耨多罗三藐三菩提。其佛国土，以真栴檀宝为地，地平如掌，柔濡细滑如迦陵伽衣，处处皆以众宝庄严，无三恶道亦无八难。其国广长皆以妙宝莲华色香妙好以为校饰。普光自在王如来有无量菩萨僧，善修无量法门，得无量自在神通，皆以光明庄严其身，得诸陀罗尼藏无碍辩才，善能说法，光明神力皆悉通达，能破魔怨，惭愧念慧诸妙功德以修其心。彼佛国土无有女人。其诸菩萨皆于宝莲华中，结跏趺坐自然化生，以禅乐为食。诸所须物经行之处，房舍床榻园林浴池，应念即至。<br>
            　　“迦葉，是普光自在王如来，不以文字说法，但放光明照诸菩萨，光触其身即得无生法忍。其佛光明，复照十方通达无碍，令诸众生得离烦恼。又其光明，常出三十二种清净法音。何等三十二？所谓诸法空，无众生见故；诸法无相，离分别故；诸法无作，出三界故；诸法离欲，性寂灭故；诸法离瞋，无有碍故；诸法离痴，无闇冥故；诸法无所从来，本无生故；诸法无所去，无所至故；诸法不住，无所依故；诸法过三世，去来现在无所有故；诸法无异，其性一故；诸法不生，离于报故；诸法无业，业报作者不可得故；诸法不作，无所起故；诸法无起，无为性故；诸法无为，离生灭故；诸法真，不从和合生故；诸法实，一道门故；诸法无众生，众生不可得故；诸法无我，第一义故；诸法钝，无所知故；诸法舍，离憎爱故；诸法离烦恼，无有热故；诸法无垢性，不污故；诸法一相，离欲际故；诸法离相，常定故；诸法住，实际性不坏故；诸法如相，不分别故。诸法入，法性遍入故；诸法无缘，缘不合故；诸法是菩提，如实见故；诸法是涅槃，无因缘故。迦葉，普光自在王如来，光明常出如是清净法音，能令诸菩萨施作佛事。其佛国土无有魔事，佛寿无量阿僧祇劫。”<br>
            　　大迦葉白佛言：“若人欲得清净佛土者，应取如网明菩萨所修功德具足清净国土。”<br>
            　　“如是，迦葉，是网明菩萨，于诸无量阿僧祇佛所，随愿修行功德具足故。”<br>
            　　尔时，思益梵天谓网明菩萨：“仁者已得从佛受记。”<br>
            　　网明言：“一切众生皆从佛受记。”<br>
            　　梵天言：“于何事中而得受记？”<br>
            　　网明言：“随业受报而得受记。”<br>
            　　梵天言：“汝作何业而得受记？”<br>
            　　网明言：“若业非身作、非口作、非意作，是业可得示不？”<br>
            　　梵天言：“不可示也。”<br>
            　　网明言：“菩提是起作相耶？”<br>
            　　梵天言：“不也。何以故？菩提是无为，非起作相故。”<br>
            　　网明言：“可以起作相得无为菩提不？”<br>
            　　梵天言：“不也。”<br>
            　　“梵天，是故当知若无业、无业报，无诸行、无起诸行，是名菩提。如菩提性，得亦如是；如得性，受记亦如是，不可以起作法而得受记。”<br>
            　　梵天言：“善男子，汝不行六波罗蜜然后得受记耶？”<br>
            　　网明言：“如汝所说，菩萨行六波罗蜜而得受记。梵天，若菩萨舍一切烦恼，名为檀波罗蜜。于诸法无所起，名为尸罗波罗蜜。于诸法无所伤，名为羼提波罗蜜。于诸法离相，名为毗梨耶波罗蜜。于诸法无所住，名为禅波罗蜜。于诸法无戏论，名为般若波罗蜜。梵天，菩萨如是行六波罗蜜，于何处行？”<br>
            　　梵天言：“无处行也。所以者何？凡所有行皆是不行。若行即是不行，若不行即是行。”<br>
            　　“梵天，以是故，当知无所行是菩提。如汝所问，汝得受菩提记者，如如法性得受记，我所受记亦如是。”<br>
            　　梵天言：“善男子，如如法性无受记。”<br>
            　　网明言：“诸菩萨受记相皆亦如是，如如法性。”<br>
            　　尔时，思益梵天白佛言：“世尊，菩萨以何行，诸佛授阿耨多罗三藐三菩提记？”<br>
            　　佛言：“若菩萨不行生法、不行灭法，不行善、不行不善，不行世间、不行出世间，不行有罪法、不行无罪法，不行有漏法、不行无漏法，不行有为法、不行无为法，不行修道、不行除断，不行生死、不行涅槃，不行见法、不行闻法、不行觉法、不行知法，不行施、不行舍，不行戒、不行覆，不行忍、不行善，不行发、不行精进，不行禅、不行三昧，不行慧，不行行，不行知，不行得。梵天，若菩萨如是行者，诸佛则授阿耨多罗三藐三菩提记。所以者何？诸所有行皆是取相，无相无分别则是菩提。皆有所是，无所是是菩提。诸所有行皆是分别，无分别是菩提。诸所有行皆是起作，无起作是菩提。诸所有行皆是戏论，无戏论是菩提。是故当知，若菩萨过诸所行则得受记。”<br>
            　　“唯然，世尊，受记者有何义？”<br>
            　　佛言：“离诸法二相，是受记义。不分别生灭道，是受记义。离身口意业相，是受记义。梵天，我念过去有劫名喜见，我于此劫供养七十二那由他佛，是诸如来不见授记。又过是劫，劫名善化，我于此劫供养二十二亿佛，是诸如来亦不见授记。又过是劫，劫名梵叹，我于此劫供养万八千佛，是诸如来亦不见授记。又过是劫，劫名无咎，我于此劫供养三万二千佛，是诸如来亦不见授记。又过是劫，劫名庄严，我于此劫供养四百四十万佛，我皆以一切供养之具而供养之，是诸如来亦不见授记。<br>
            　　“梵天，我于往昔，供养诸佛恭敬尊重赞叹，净修梵行，一切布施、一切持戒，及行头陀，离于瞋恚，忍辱慈心，如所说行勤修精进，一切所闻皆能受持，独处远离入诸禅定，随所闻慧赞诵思问，是诸如来亦不见授记。何以故？依止所行故。以是当知，若诸菩萨出过一切诸行则得受记。我若以一劫若减一劫，说是诸佛名号不可得尽。<br>
            　　“梵天，我于是后见燃灯佛，即得无生法忍。佛时授我记言：‘汝于来世当得作佛，号释迦牟尼如来应供正遍知。’我尔时出过一切诸行，具足六波罗蜜。所以者何？若菩萨能舍诸相，名为檀波罗蜜。能灭诸所受持，名为尸罗波罗蜜。不为六尘所伤，名为羼提波罗蜜。离诸所行，名为毗梨耶波罗蜜。不忆念一切法，名为禅波罗蜜。能忍诸法无生性，名为般若波罗蜜。我于燃灯佛所，具足如是六波罗蜜。”</p>
<div class="jwbt-box"><div class="jwbtbm"><a name=j0186-13><a href="0186.htm#MENU-top">萨婆若品第十一</div></div></a></a>
<p>　　“梵天，我从初发菩提心已来所作布施，于此五华布施，百分不及一，百千分、百千万亿分，乃至算数譬喻所不能及。我从初发心已来，受戒、持戒、行头陀，于此常灭戒，百分不及一，乃至算数譬喻所不能及。我从初发心已来柔和忍辱，于毕竟忍法，百分不及一，乃至算数譬喻所不能及。我从初发心已来，发勤精进，于此不取不舍精进，百分不及一，乃至算数譬喻所不能及。我从初发心已来，禅定独处，于此无住禅定，百分不及一，乃至算数譬喻所不能及。我从初发心已来，思惟筹量智慧，于此无戏论智慧，百分不及一，百千分、百千万亿分，乃至算数譬喻所不能及。梵天，是故当知，我尔时得具足六波罗蜜。”<br>
            　　“世尊，云何名具足六波罗蜜？”<br>
            　　“梵天，若不念施，不依止戒，不分别忍，不取精进，不住禅定，不二于慧，是名具足六波罗蜜。”<br>
            　　又问：“具足六波罗蜜已，能满足何法？”<br>
            　　佛言：“具足六波罗蜜已，能满足萨婆若。”<br>
            　　“世尊，云何具足六波罗蜜已，能满足萨婆若？”<br>
            　　“梵天，布施平等即是萨婆若平等，持戒平等即是萨婆若平等，忍辱平等即是萨婆若平等，精进平等即是萨婆若平等，禅定平等即是萨婆若平等，智慧平等即是萨婆若平等。以是平等等一切法，名为萨婆若。又梵天，具足布施相、持戒相、忍辱相、精进相、禅定相、智慧相，是名萨婆若。梵天，如是具足六波罗蜜能满足萨婆若。”<br>
            　　“世尊，云何当知满足萨婆若？”<br>
            　　“梵天，若不受眼、不受色、不受耳、不受声、不受鼻、不受香、不受舌、不受味、不受身、不受触、不受意、不受法，若不受是内外十二入，名为满足萨婆若。我得如是满足萨婆若，于眼无所著，于色、耳声、鼻香、舌味、身触、意法无所著，是故如来名为无碍知见萨婆若。梵天，萨婆若于法无所受。何以故？以无用故。无用即是无所有义，无所有义即是空如虚空义，同虚空相是萨婆若，是故于法无所受。梵天，譬如一切所作皆因虚空，而虚空无所依；如是诸智慧皆从萨婆若出，而萨婆若无所依。”<br>
            　　梵天白佛言：“世尊，世尊所说萨婆若，萨婆若者，为何谓也？”<br>
            　　“梵天，一切所行是智为真，非诸声闻、辟支佛所及故名萨婆若。诸有所行皆能成就故，名萨婆若。能破一切所念戏论故，名萨婆若。诸所教敕、诸所防制，如此众生所行之法，皆从中出故，名萨婆若。得诸圣智，若学智、若无学智、若辟支佛智，皆从中出故，名萨婆若。正行故，名萨婆若。能分别一切药故，名萨婆若。能灭一切众生病故，名萨婆若。能除一切烦恼习气故，名萨婆若。常在定故，名萨婆若。一切法中无疑故，名萨婆若。一切世间、出世间智慧皆从中出故，名萨婆若。善知一切智慧方便相故，名萨婆若。”<br>
            　　尔时，思益梵天白佛言：“未曾有也！世尊，诸佛如来智慧甚深，心无所缘，而知一切众生心心所行。世尊，萨婆若有如是无量功德，其谁善男子、善女人不发阿耨多罗三藐三菩提心？”<br>
            　　于是网明菩萨白佛言：“世尊，若有菩萨希望功德利而发菩提心者，不名发大乘也。所以者何？一切法无功德利，以无对处故。世尊，菩萨摩诃萨不应为功德利故发菩提心，但为大悲心故，灭众生诸苦恼故，不自忧苦故，生诸善法故，解脱诸邪见故，灭除诸病故，舍我所贪著故，不观憎爱故，不没世法故，厌患有为故，安住涅槃故，发菩提心。世尊，菩萨不应于众生求其恩报，亦不应观作与不作，又于苦乐心不倾动。世尊，何谓菩萨家清净？”<br>
            　　佛言：“善男子，菩萨若生转轮圣王家，不名家清净。若生帝释中、若生梵王中，亦不名家清净。在所生处乃至畜生，自不退失善根，亦令众生生诸善根，是名菩萨家清净。又网明，慈是菩萨家，心平等故；悲是菩萨家，深心念故；喜是菩萨家，生法喜故；舍是菩萨家，离贪著故；不舍菩提是菩萨家，不贪声闻、辟支佛地故。”</p>
<div class="jwbt-box"><div class="jwbt"><a name=j0186-14><a href="0186.htm#MENU-top">思益梵天所问经卷第三</div></a></a>
<div class="jwbtbm"><a name=j0186-15><a href="0186.htm#MENU-top">菩萨无二品第十二</div></div></a></a>
<p>　　尔时，思益梵天白佛言：“世尊，是文殊师利法王子，在此大会而无所说。”<br>
            　　佛即告文殊师利：“汝于此会所说法中可少说之。”<br>
            　　文殊师利白佛言：“世尊，佛所得法宁可识不？”<br>
            　　佛言：“不可识也。”<br>
            　　“世尊，是法可说、可演、可论不？”<br>
            　　佛言：“不可说，不可演，不可论。”<br>
            　　“世尊，若是法不可说、不可演、不可论者，则不可示。”<br>
            　　尔时，思益梵天谓文殊师利：“汝不为众生演说法乎？”<br>
            　　文殊师利言：“梵天，法性中有二相耶？”<br>
            　　梵天言：“无也。”<br>
            　　文殊师利言：“一切法不入法性耶？”<br>
            　　梵天言：“然。”<br>
            　　文殊师利言：“若法性是不二相，一切法入法性中，云何当为众生说法？”<br>
            　　梵天言：“颇有说法亦无二耶？”<br>
            　　文殊师利言：“若决定得说者听者，可有说法，亦无有二。”<br>
            　　文殊师利：“如来不说法耶？”<br>
            　　文殊师利言：“佛虽说法不以二相。何以故？如来性无二故，虽有所说而无二也。”<br>
            　　梵天言：“若一切法无二，其谁为二？”<br>
            　　文殊师利言：“凡起贪著我故分别二耳！不二者，法性终不为二。虽种种分别为二，然其实际无有二相。”<br>
            　　梵天言：“云何识无二法？”<br>
            　　文殊师利言：“若无二可识则非无二。所以者何？无二相者不可识也。梵天，二即是识业。不可识法佛所说也，是法不尔如所说。何以故？是法无文字故。”<br>
            　　“文殊师利，佛所说法终何所至？”<br>
            　　文殊师利言：“佛所说法至无所至。”<br>
            　　梵天言：“佛所说法不至涅槃耶？”<br>
            　　文殊师利言：“涅槃中可得至耶？”<br>
            　　梵天言：“涅槃无来处，无至处。”<br>
            　　文殊师利言：“如是佛所说法至无所至。”<br>
            　　梵天言：“是法谁听？”<br>
            　　答言：“如所说。”<br>
            　　梵天言：“云何如所说？”<br>
            　　答言：“如不识不闻。”<br>
            　　梵天言：“谁能听如来如是法？”<br>
            　　答言：“不漏六尘者。”<br>
            　　梵天言：“谁能知是法？”<br>
            　　答言：“无识、无分别、无诤讼者。”<br>
            　　梵天言：“云何比丘名多诤讼？”<br>
            　　答言：“是好是恶，此名诤讼。是理是非理，此名诤讼。是垢是净，此名诤讼。是善是不善，此名诤讼。是持戒是毁戒，此名诤讼。是应作是不应作，此名诤讼。以是法得道，以是法得果，此名诤讼。梵天，若于法中有高下心贪著取受，皆是诤讼。佛所说法无有诤讼。梵天，乐戏论者无不诤讼，乐诤讼者无沙门法。乐沙门法者，无有妄想贪著。”<br>
            　　梵天言：“云何比丘随佛语，随佛教？”<br>
            　　答言：“若比丘称赞毁辱其心不动，是名随佛教。若比丘不随文字语言，是名随佛语。又比丘灭一切诸相，是名随佛教。不违于义，是名随佛语。若比丘守护于法，是名随佛教。不违佛语，是名随佛语。”<br>
            　　梵天言：“云何比丘能守护法？”<br>
            　　答言：“若比丘不逆平等，不坏法性，是名能守护法。”<br>
            　　梵天言：“云何比丘亲近于佛？”<br>
            　　答言：“若比丘于诸法中，不见有法若近若远，是名亲近于佛。”<br>
            　　梵天言：“云何比丘给侍于佛？”<br>
            　　答言：“若比丘身口意无所作，是名给侍于佛。”<br>
            　　梵天言：“谁能供养佛？”<br>
            　　答言：“若不起福业，不起无动业者。”<br>
            　　梵天言：“谁能见佛？”<br>
            　　答言：“若不著肉眼，不著天眼，不著慧眼，是名能见佛。”<br>
            　　梵天言：“谁能见法？”<br>
            　　答言：“不逆诸因缘法者。”<br>
            　　梵天言：“谁能顺见诸因缘法？”<br>
            　　答言：“不起平等，不见平等所生相者。”<br>
            　　梵天言：“谁得真智？”<br>
            　　答言：“不生不灭诸漏者。”<br>
            　　梵天言：“谁能随学如来？”<br>
            　　答言：“不起不受，不取不舍诸法者。”<br>
            　　梵天言：“谁名正行？”<br>
            　　答言：“不堕三界者。”<br>
            　　梵天言：“谁为善人？”<br>
            　　答言：“不受后身者。”<br>
            　　梵天言：“谁为乐人？”<br>
            　　答言：“无我、无我所者。”<br>
            　　梵天言：“谁为得脱？”<br>
            　　答言：“不坏缚者。”<br>
            　　梵天言：“谁为得度？”<br>
            　　答言：“不住生死、不住涅槃者。”<br>
            　　梵天言：“漏尽比丘尽何事耶？”<br>
            　　答言：“若有所尽，不名漏尽。知诸漏空相，随如是知，名为漏尽。”<br>
            　　梵天言：“谁为实语？”<br>
            　　答言：“离诸言论道者。”<br>
            　　梵天言：“谁为入道？”<br>
            　　答言：“凡夫有入圣道行者，知一切有为法无所从来，无所从去，则为入道。”<br>
            　　梵天言：“谁能见圣谛？”<br>
            　　答言：“无有见圣谛者。所以者何？随所有见皆为虚妄，无所见者乃名见谛。”<br>
            　　梵天言：“不见何法名为见谛？”<br>
            　　答言：“不见一切诸见名为见谛。”<br>
            　　梵天言：“是谛当于何求？”<br>
            　　答言：“当于四颠倒中求。”<br>
            　　梵天言：“何故作如是说？”<br>
            　　答言：“求四颠倒，不得净，不得常，不得乐，不得我。若不得净是即不净，若不得常是即无常，若不得乐是即为苦，若不得我是即无我。梵天，一切法空无我，是为圣谛。若能如是求谛，是人不见苦，不断集，不证灭，不修道。”<br>
            　　梵天言：“云何名修道？”<br>
            　　答言：“若不分别是法、是非法，离于二相，名为修道。以是道求一切法不得，是名为道。是道不令人离生死至涅槃。所以者何？不离不至乃名圣道。”<br>
            　　尔时，有摩诃罗梵天子，名曰等行，问文殊师利：“何谓优婆塞归依佛、归依法、归依僧？”<br>
            　　答言：“优婆塞不起二见，不起我见不起彼见，不起我见不起佛见，不起我见不起法见，不起我见不起僧见，是名归依佛、归依法、归依僧。又优婆塞，不以色见佛，不以受想行识见佛，是名归依佛。优婆塞，于法无所分别，亦不行非法，是名归依法。若优婆塞，不离有为法见无为法，不离无为法见有为法，是名归依僧。又优婆塞，不得佛，不得法，不得僧，是名归依佛、归依法、归依僧。”<br>
            　　尔时，等行菩萨问文殊师利言：“是诸菩萨发菩提心者，为趣何所？”<br>
            　　答曰：“趣于虚空。所以者何？阿耨多罗三藐三菩提同虚空故。”<br>
            　　等行言：“云何菩萨名发阿耨多罗三藐三菩提心？”<br>
            　　答言：“若菩萨知一切发非发，一切法非法，一切众生非众生，是名菩萨发阿耨多罗三藐三菩提心。”<br>
            　　尔时，等行菩萨白佛言：“世尊，所言菩萨，菩萨者，为何谓耶？“<br>
            　　佛言：“善男子，若菩萨于邪定众生发大悲心，于正定众生不见殊异，故言菩萨。所以者何？菩萨不为正定众生，不为不定众生故发心，但为度邪定众生故，而起大悲发阿耨多罗三藐三菩提心，故言菩萨。”</p>
<div class="jwbt-box"><div class="jwbtbm"><a name=j0186-16><a href="0186.htm#MENU-top">名字义品第十三</div></div></a></a>
<p>　　尔时，菩提菩萨白佛言：“世尊，我等亦乐说所以为菩萨。”<br>
            　　佛言：“便说。”<br>
            　　菩提菩萨言：“譬如男子、女人，受一日戒无毁无缺，若菩萨如是从初发心乃至成佛，于其中间常修净行，是名菩萨。”<br>
            　　坚意菩萨言：“若菩萨成就深固慈心，是名菩萨。”<br>
            　　度众生菩萨言：“譬如桥船渡人不倦无有分别，若心如是，是名菩萨。”<br>
            　　断恶道菩萨言：“若菩萨于诸佛国投足之处，即时一切恶道皆灭，是名菩萨。”<br>
            　　观世音菩萨言：“若菩萨众生见者，即时毕定于阿耨多罗三藐三菩提，又称其名者得免众苦，是名菩萨。”<br>
            　　得大势菩萨言：“若菩萨所投足处，震动三千大千世界及魔宫殿，是名菩萨。”<br>
            　　无疲倦菩萨言：“若恒河沙等劫为一日一夜，以是三十日为一月，十二月为岁。以是岁数，若过百千万亿劫，得值一佛。如是于恒河沙等佛所行诸梵行修集功德，然后受阿耨多罗三藐三菩提记，心不休息无有疲倦，是名菩萨。”<br>
            　　导师菩萨言：“若菩萨于堕邪道众生生大悲心，令入正道不求恩报，是名菩萨。”<br>
            　　须弥山菩萨言：“若菩萨于一切法无所分别，如须弥山一于众色，是名菩萨。”<br>
            　　那罗延菩萨言：“若菩萨不为一切烦恼所坏，是名菩萨。”<br>
            　　心力菩萨言：“若菩萨以心思惟一切诸法无有错谬，是名菩萨。”<br>
            　　师子游步自在菩萨言：“若菩萨于诸论中，不怖不畏得深法忍，能使一切外道怖畏，是名菩萨。”<br>
            　　不可思议菩萨言：“若菩萨知心相不可思议，无所思惟分别，是名菩萨。”<br>
            　　善寂天子言：“若菩萨能于一切天宫中生而无所染，亦不得是无染之法，是名菩萨。”<br>
            　　实语菩萨言：“若菩萨有所发言常以真实，乃至梦中亦无妄语，是名菩萨。”<br>
            　　喜见菩萨言：“若菩萨能见一切色皆是佛色，是名菩萨。”<br>
            　　常惨菩萨言：“若菩萨见堕生死众生，其心不乐世间诸乐，欲自度己身亦度众生，是名菩萨。”<br>
            　　心无碍菩萨言：“若菩萨于一切烦恼众魔而不瞋碍，是名菩萨。”<br>
            　　常喜根菩萨言：“若菩萨常以善根自满其愿，亦满他愿，所作皆办，是名菩萨。”<br>
            　　散疑女菩萨言：“若菩萨于一切法中不生疑悔，是名菩萨。”<br>
            　　师子童女菩萨言：“若菩萨无男法、无女法而现种种色身，为成就众生故，是名菩萨。”<br>
            　　宝女菩萨言：“若菩萨于诸宝中不生爱乐，但乐三宝，是名菩萨。”<br>
            　　毗舍佉达多优婆夷言：“若菩萨有所得者则无菩提。若不得一切法，不生一切法，不灭一切法，是名菩萨。”<br>
            　　跋陀婆罗居士言：“若菩萨众生闻其名者，毕定于阿耨多罗三藐三菩提，是名菩萨。”<br>
            　　宝月童子言：“若菩萨常修童子梵行，乃至不以心念五欲，何况身受？是名菩萨。”<br>
            　　忉利天子曼陀罗华香菩萨言：“若菩萨持戒熏心，常流诸善法香不流余香，是名菩萨。”<br>
            　　作喜菩萨言：“若菩萨喜乐三法，谓供养佛、演说法、教化众生，是名菩萨。”<br>
            　　思益梵天言：“若菩萨所见之法皆是佛法，是名菩萨。”<br>
            　　弥勒菩萨言：“若菩萨众生见者，即得慈心三昧，是名菩萨。”<br>
            　　文殊师利法王子言：”若菩萨虽说诸法，而不起法相，不起非法相，是名菩萨。”<br>
            　　网明菩萨言：“若菩萨光明能灭一切众生烦恼，是名菩萨。”<br>
            　　普华菩萨言：“若菩萨见诸如来满十方世界，如林华敷，是名菩萨。”<br>
            　　如是诸菩萨各各随所乐说已，尔时佛告等行菩萨：“若菩萨能代一切众生受诸苦恼，亦复能舍一切福事与诸众生，是名菩萨。”</p>
<div class="jwbt-box"><div class="jwbtbm"><a name=j0186-17><a href="0186.htm#MENU-top">论寂品第十四</div></div></a></a>
<p>　　尔时，思益梵天问等行菩萨言：“善男子，汝今以何行为行？”<br>
            　　答言：“我以随一切有为法众生行为行。”<br>
            　　又问：“随一切有为法众生，以何为行？”<br>
            　　答言：“诸佛所行，是随一切有为法众生行也。”<br>
            　　又问：“诸佛以何为行？”<br>
            　　答言：“诸佛以第一义空为行。”<br>
            　　又问：“凡夫所行，诸佛亦以是行，有何差别？”<br>
            　　等行言：“汝欲令空中有差别耶？”<br>
            　　答言：“不也。”<br>
            　　等行言：“如来不说一切法空耶？”<br>
            　　答言：“然。”<br>
            　　“是故，梵天，一切法无有差别，是诸行相亦复如是。所以者何？如来不说诸法有差别也。”<br>
            　　尔时，思益梵天问文殊师利言：“所言行处，行为何谓耶？”<br>
            　　答言：“于诸行中有四梵行，是名行处行。若人离四梵行不名行处行，能行四梵行是名行处行。梵天，若人成就四梵行，虽于空闲旷野中行，是名行处行。若不成就四梵行，虽于楼殿堂阁、金银床榻、妙好被褥于此中行，不名行处行，亦复不能善知行处相。”<br>
            　　又问：“菩萨以何行知见清净？”<br>
            　　答言：“于诸行中能净我见。”<br>
            　　又问：“若得我实性，即得实知见耶？”<br>
            　　答言：“然，若见我实性，即是实知见。譬如国王典金藏人，因已出用知余在者；如是因知我实性故，得实知见。”<br>
            　　又问：“云何得我实性？”<br>
            　　答言：“若得无我法。所以者何？我毕竟无根本、无决定故。若能如是知者，是名得我实性。”<br>
            　　又问：“如我解文殊师利所说义，以见我故即是见佛。所以者何？我性即是佛性。文殊师利，谁能见佛？”<br>
            　　答言：“不坏我见者。所以者何？我见即是法见，以法见能见佛。”<br>
            　　又问：“颇有无所行名为正行耶？”<br>
            　　答言：“有。若不行一切有为法，是名正行。”<br>
            　　又问：“云何行名为正行？”<br>
            　　答言：“若不为见故行，不为断、不为证、不为修故行，是名正行。”<br>
            　　又问：“慧眼为见何法？”<br>
            　　答言：“若有所见不名慧眼，慧眼不见有为法、不见无为法。所以者何？有为法皆虚妄分别，无虚妄分别，是名慧眼。无为法空无所有，过诸眼道，是故慧眼亦不见无为法。”<br>
            　　又问：“颇有因缘正行比丘不得道果耶？”<br>
            　　答言：“有。正行中无道无果，无行无得，无有得果差别。梵天，无所得故乃名为得。若有所得，当知是为增上慢人。正行者无增上慢，无增上慢则无行无得。”<br>
            　　又问：“得何法故名为得道？”<br>
            　　文殊师利言：“若法不自生，不他生，亦不众缘生，从本已来常无有生，得是法故说名得道。”<br>
            　　又问：“若法不生，为何所得？”<br>
            　　答言：“若知法不生即名为得。是故佛说，若见诸有为法不生相，即入正位。”<br>
            　　又问：“何等名为正位？”<br>
            　　答言：“我及涅槃等不作二，是名正位。又行平等故，名为正位。以平等出诸苦恼故，名为正位。入了义中故，名为正位。除一切忆念故，名为正位。”<br>
            　　尔时，世尊赞文殊师利言：“善哉！善哉！快说此言，诚如所说！”<br>
            　　说是法时，七千比丘不受诸法漏尽心得解脱，三万二千诸天远尘离垢得法眼净，十千人离欲得定，二百人发阿耨多罗三藐三菩提心，五百菩萨得无生法忍。<br>
            　　尔时，思益梵天白佛言：“世尊，是文殊师利法王子，能作佛事大饶益众生。”<br>
            　　文殊师利言：“佛出于世，不为益法故出，不为损法故出。”<br>
            　　梵天言：“佛岂不灭度无量众生，仁者亦不利益无量众生耶？”<br>
            　　文殊师利言：“汝欲于无众生中得众生耶？”<br>
            　　答言：“不也。”<br>
            　　“梵天，汝欲得众生决定相耶？”<br>
            　　答言：“不也。”<br>
            　　“梵天，汝欲得诸佛有出生相于世间耶？”<br>
            　　答言：“不也。”<br>
            　　“梵天，何等是众生为佛所灭度者？”<br>
            　　梵天言：“如仁所说义，无生死，无涅槃。”<br>
            　　文殊师利言：“如是诸佛世尊，不得生死，不得涅槃。佛诸弟子得解脱者，亦不得生死，不得涅槃。所以者何？是涅槃，是生死，但假名字有言说耳！实无生死往来灭尽得涅槃。”<br>
            　　又问：“谁能信是法耶？”<br>
            　　答言：“于诸法中无贪著者。”<br>
            　　又问：“若贪著者，于何贪著？”<br>
            　　答言：“贪著虚妄。梵天，若贪著是实者，终无增上慢人。以贪著虚妄故，行者知之而不贪著，若不贪著则无有流，若无有流则无往来生死，若无往来生死是则灭度。”<br>
            　　又问：“何故说言灭度？”<br>
            　　答言：“灭度者，名为众缘不和合。若无明不和合诸行因缘，则不起诸行；若不起诸行，是名为灭；不起相是毕竟灭，得是道故则无生处，如是名为四圣谛。”</p>
<div class="jwbt-box"><div class="jwbtbm"><a name=j0186-18><a href="0186.htm#MENU-top">如来二事品第十五</div></div></a></a>
<p>　　尔时，等行菩萨谓文殊师利言：“如汝所说皆为真实。”<br>
            　　答言：“一切言说皆为真实。”<br>
            　　又问：“虚妄言说亦真实耶？”<br>
            　　答言：“如是。所以者何？是诸言说皆为虚妄，无处无方。若法皆虚妄，无处无方，是故一切言说皆是真实。善男子，提婆达语、如来语，无异无别。所以者何？一切言说，皆是如来言说，不出如故。一切言说有所说事，皆以无所说故得有所说，是故一切言说皆等，文字同故，文字无念故，文字空故。”<br>
            　　等行言：“如来不说凡夫语言、贤圣语言耶？”<br>
            　　文殊师利言：“然。以文字说凡夫语言，亦以文字说贤圣语言。如是，善男子，诸文字有分别是凡夫言说、是贤圣言说耶？”<br>
            　　等行答言：“不也。”<br>
            　　文殊师利言：“如诸文字无分别，一切贤圣亦无分别，是故贤圣无有言说。所以者何？贤圣不以文字相，不以众生相，不以法相，有所说也。譬如钟鼓众缘和合而有音声，是诸钟鼓亦无分别；如是诸贤圣善知众因缘故，于诸言说无贪无碍。”<br>
            　　等行言：“如佛所说，汝等集会当行二事，若说法、若圣默然。”<br>
            　　“何谓说法？何谓圣默然？”<br>
            　　答言：“若说法不违佛、不违法、不违僧，是名说法。若知法即是佛，离相即是法，无为即是僧，是名圣默然。又善男子，因四念处有所说，名为说法。于一切法无所忆念，名圣默然。因四正勤有所说，名为说法。以诸法等不作等不作不等，名圣默然。因四如意足有所说，名为说法。若不起身心，名圣默然。因五根、五力有所说，名为说法。若不随他语有所信，为不取不舍故，分别诸法一心安住，无念念中解一切法，常定性断一切戏论慧，名圣默然。因七菩提分有所说，名为说法。若常行舍心无所分别，无增无减，名圣默然。因八圣道分有所说，名为说法。若知说法相如筏喻，不依法，不依非法，名圣默然。善男子，于是三十七助道法，若能开解演说，名为说法。若身证是法，亦不离身见法，亦不离法见身，于是观中不见二相、不见不二相，如是现前知见而亦不见，名圣默然。又善男子，若不妄想著我，不妄想著彼，不妄想著法有所说，名为说法。若至不可说相，能离一切言说音声，得不动处入离相心，名圣默然。又善男子，若知一切众生诸根利钝而教诲之，名为说法。常入于定心不散乱，名圣默然。”<br>
            　　等行言：“如我解文殊师利所说义，一切声闻、辟支佛无有说法，亦无圣默然。所以者何？不能了知一切众生诸根利钝，亦复不能常在于定。文殊师利，若有真实问，何等是世间说法者，何等是世间圣默然者，则当为说诸佛是也。所以者何？诸佛善能分别一切众生诸根利钝，亦常在定。”<br>
            　　佛告文殊师利：“如是，如是，如等行所说，唯诸佛如来有此二法。”<br>
            　　尔时，须菩提白佛言：“世尊，我亲从佛闻：‘汝等集会，当行二事：若说法，若圣默然。’世尊，若声闻不能行者，云何如来敕诸比丘行此二事？”<br>
            　　佛告须菩提：“于汝意云何？若声闻不从他闻，能说法、能圣默然不？”<br>
            　　须菩提言：“不也。”<br>
            　　“须菩提，是故当知一切声闻、辟支佛，无有说法，无圣默然。”<br>
            　　尔时，文殊师利谓须菩提言：“长老须菩提，如来了知众生八万四千行，汝于此中有智慧，能随其所应为说法不？”<br>
            　　答言：“不也。”<br>
            　　“今须菩提能入观一切众生心三昧，住是三昧通达一切众生心心所行，自心他心无所妨碍不？”<br>
            　　答言：“不也。”<br>
            　　“须菩提，如来于众生八万四千行，随其所应为说法药，又常住定平等相中心不动摇，而通达一切众生心心所行。须菩提，是故当知，一切声闻、辟支佛不及此事。须菩提，或有众生多淫欲者，以观净得解脱，不以不净，唯佛能知。或有众生多瞋恚者，以观过得解脱，不以慈心，唯佛能知。或有众生多愚痴者，以不共语得解脱，不以说法，唯佛能知。或有众生等分行者，不以观净，不以不净，不以观过，不以慈心，不以不共语，不以说法得解脱者，随其根性以诸法平等而为说法使得解脱，唯佛能知。是故如来，于诸说法人中为最第一，禅定人中亦最第一。”<br>
            　　尔时，须菩提问文殊师利：“若声闻、辟支佛不能如是说法，不能如是圣默然者，诸菩萨有成就如是功德，能说法、能圣默然不？”<br>
            　　答言：“唯佛当知。”<br>
            　　于是佛告须菩提：“有三昧名入一切语言心不散乱，若菩萨成就此三昧皆得是功德。”<br>
            　　尔时，文殊师利谓等行菩萨：“善男子，为众生八万四千行故，说八万四千法藏，名为说法。常在一切灭受想行定中，名圣默然。善男子，我若一劫若减一劫，能说是义，是名说法相，是圣默然相犹不能尽。”<br>
            　　于是佛告等行菩萨：“善男子，乃往过去无量无边不可思议阿僧祇劫，时世有佛，号曰普光，劫曰名闻，国名喜见。彼国严净，丰乐安隐，天人炽盛。其地皆以众宝庄严，柔软细滑，生宝莲华一切香树，充满其中常出妙香。善男子，喜见国土有四百亿四天下，一一天下纵广八万四千由旬。其中诸城纵广一由旬，皆以众宝校饰。一一城者有一万五千聚落村邑而围绕之。一一聚落村邑无量百千人众充满其中。彼时人民所见色像，心皆喜悦无可憎恶，亦悉皆得念佛三昧，是以国土名曰喜见。若他方世界诸来菩萨皆得快乐，余国不尔。<br>
            　　“善男子，其普光佛，以三乘法为弟子说，亦多乐说如是法音：‘汝等比丘当行二事：若说法，若圣默然。’善男子，尔时上方医王佛土，有二菩萨，一名无尽意，二名益意，来诣普光佛所，头面礼足，右绕三匝，恭敬合掌，却住一面。时普光佛，为二菩萨广说净明三昧：‘所以名曰净明三昧者？若菩萨入是三昧，即得解脱一切诸相及烦恼著，亦于一切佛法得净光明，是故名为净明三昧。又前际一切法净，后际一切法净，现在一切法净，是三世毕竟净，无能令不净，性常净故，是以说一切诸法性常清净。何谓诸法性净？谓一切法空相，离有所得故；一切法无相相，离忆想分别故；一切法无作相，不取不舍，无求无愿，毕竟离自性故，是名性常清净。以是常净相，知生死性即是涅槃，涅槃性即是一切法性，是故说心性常清净。善男子，譬如虚空，若受垢污无有是处；心性亦如是，若有垢污无有是处。又如虚空，虽为烟尘云雾覆翳，不明不净，而不能染污虚空之性。设染污者不可复净，以虚空实不染污故，还见清净。凡夫心亦如是，虽邪忆念起诸烦恼，然其心相不可垢污。设垢污者不可复净，以心相实不垢污性常明净，是故心得解脱。善男子，是名入净明三昧门。’彼二菩萨闻是三昧，于诸法中得不可思议法光明。<br>
            　　“尔时，无尽意菩萨白普光佛言：‘世尊，我等已闻入净明三昧门，当以何行行此法门？’佛告无尽意：‘善男子，汝等当行二行：若说法，若圣默然。’时二菩萨从佛受教，头面礼佛足，绕三匝而出，趣一园林，自以神力化作宝楼于中修行。时有梵天名曰妙光，与七万二千梵俱来至其所，头面礼足，问二菩萨：‘善男子，普光如来说言：‘汝等比丘集会当行二事：若说法，若圣默然。善男子，何谓说法？何谓圣默然？’二菩萨言：‘汝今善听，我当少说，唯有如来乃通达耳！’于是二菩萨以二句义，为诸梵众广分别说。时七万二千梵皆得无生法忍，妙光梵天得普光明三昧。是二菩萨，于七万六千岁，以无碍辩力答其所问，不懈不息分别二句，互相问答而不穷尽。于是普光佛，在虚空中作如是言：‘善男子，勿于文字言说而起诤讼！凡诸言说皆空如响，如所问答亦如是。汝等二人皆得无碍辩才及无尽陀罗尼，若于一劫若百劫，说此二句辩不可尽。善男子，佛法是寂灭相第一之义，此中无有文字不可得说，诸所言说皆无义利。是故汝等，当随此义，勿随文字。’是二菩萨闻佛教已，默然而止。”<br>
            　　佛告等行：“以是当知，菩萨若以辩才说法，于百千万劫若过百千万劫，不可穷尽。”又告等行：“于意云何？彼二菩萨岂异人乎？勿造斯观！无尽意者，今文殊师利是。益意菩萨者，今汝身是。妙光梵天者，今思益梵天是。”</p>
<div class="jwbt-box"><div class="jwbtbm"><a name=j0186-19><a href="0186.htm#MENU-top">得圣道品第十六</div></div></a></a>
<p>　　尔时，等行菩萨白佛言：“未曾有也！世尊，诸佛菩提为大饶益，如所说行精进众生。世尊，其懈怠不能如说行者，虽值百千万佛，无能为也。当知从勤精进得出菩提。”<br>
            　　尔时，文殊师利谓等行菩萨：“善男子，汝知菩萨云何行名勤精进？”<br>
            　　答言：“若菩萨能得圣道，名勤精进。”<br>
            　　又问：“云何行能得圣道？”<br>
            　　答曰：“若于诸法无所分别，如是行者，能得圣道。”<br>
            　　又问：“云何名得圣道已？”<br>
            　　答曰：“若行者于平等中见诸法平等，是名得圣道已。”<br>
            　　又问：“平等可得见耶？”　<br>
            　　答言：“不也。所以者何？若平等可见则非平等。”<br>
            　　思益梵天谓文殊师利：“若行者于平等中不见诸法，是名得圣道已。”<br>
            　　文殊师利言：“何故不见？”<br>
            　　思益言：“离二相故不见，不见即是正见。”<br>
            　　又问：“谁能正见世间？”<br>
            　　答言：“不坏世间相者。”<br>
            　　又问：“云何为不坏世间相？”<br>
            　　答言：“色如无别无异，受想行识如无别无异。若行者见五阴平等如相，是名正见世间。”<br>
            　　又问：“何等是世间相？”<br>
            　　答言：“灭尽是世间相。”<br>
            　　又问：“灭尽相复可尽耶？”<br>
            　　答言：“灭尽相者不可尽也。”<br>
            　　又问：“何故说言世间是灭尽相？”<br>
            　　答言：“世间毕竟尽相，是相不可尽。所以者何？已尽者不复尽也。”<br>
            　　又问：“佛不说一切有为法是尽相耶？”<br>
            　　答言：“世间是尽相终不可尽，是故佛说一切有为法是尽相。”<br>
            　　又问：“何故数名有为法？”<br>
            　　答言：“以尽相故名有为法。”<br>
            　　又问：“有为法者为住何所？”<br>
            　　答言：“无为性中住。”<br>
            　　又问：“有为法、无为法有何差别？”<br>
            　　答言：“有为法、无为法，文字言说有差别耳！所以者何？以文字言说言是有为、是无为，若求有为、无为实相则无差别，以实相无差别故。”<br>
            　　又问：“何等是诸法实相义？”<br>
            　　答言：“一切法平等无有差别，是诸法实相义。”<br>
            　　又问：“何等为义？”<br>
            　　答言：“以文字说令人得解故名为义。所以者何？实相义者，不如文字所说。诸佛虽以文字有所言说，而于实相无所增减。文殊师利，一切言说皆非言说，是故佛语名不可说，诸佛不可以言相说故。”<br>
            　　又问：“云何得说佛相？”<br>
            　　答言：“诸佛如来不可以色身说相，不可以三十二相说相，不可以诸功德法说相。”<br>
            　　又问：“诸佛可离色身、三十二相、诸功德法而说相耶？”<br>
            　　答言：“不也。所以者何？色身如，三十二相如，诸功德法如，诸佛不即是如，亦不离如，如是可说佛相，不失如故。”<br>
            　　又问：“诸佛世尊得何等故号名为佛？”<br>
            　　答言：“诸佛世尊通达诸法性相如故，说名如来正遍知者。”</p>
<div class="jwbt-box"><div class="jwbtbm"><a name=j0186-20><a href="0186.htm#MENU-top">志大乘品第十七</div></div></a></a>
<p>　　于是等行菩萨白佛言：“世尊，何谓菩萨发行大乘？”<br>
            　　尔时，世尊以偈答言：</p>
            <p>　　“菩萨不坏色， 发行菩提心，<br>
            　　　知色即菩提， 是名行菩提。<br>
            　　　知色菩提然， 等入于如相，<br>
            　　　不坏诸法性， 是名行菩提。<br>
            　　　不坏诸法性， 则为菩提义，<br>
            　　　是菩提义中， 亦无有菩提，<br>
            　　　正行第一义， 是名行菩提。<br>
            　　　愚于阴界入， 而欲求菩提，<br>
            　　　阴界入即是， 离是无菩提。<br>
            　　　若有诸菩萨， 于上中下法，<br>
            　　　不取亦不舍， 是名行菩提。<br>
            　　　若法及非法， 不分别为二，<br>
            　　　亦不得不二， 是名行菩提。<br>
            　　　若二则有为， 非二则无为，<br>
            　　　离是二边者， 是名行菩提。<br>
            　　　是人过凡夫， 亦不入法位，<br>
            　　　未得果而圣， 是世间福田，<br>
            　　　行于世间法， 处中如莲华，<br>
            　　　遵修最上道， 是名行菩提。<br>
            　　　世间所行处， 悉于是中行，<br>
            　　　世间所贪著， 于中得解脱，<br>
            　　　菩萨无所畏， 不没生死渊，<br>
            　　　无忧无疲惓， 而行菩提道。<br>
            　　　斯人能善知， 法性真实相，<br>
            　　　是故不分别， 是法是非法。<br>
            　　　行于佛道时， 无法可舍离，<br>
            　　　亦无法可受， 是名菩提相。<br>
            　　　一切法无相， 犹若如虚空，<br>
            　　　终不作是念， 是相是可相。<br>
            　　　善知世所行， 遍知方便力，<br>
            　　　能充满一切， 众生之所愿。<br>
            　　　常住于平等， 护持佛正法，<br>
            　　　一切无所念， 是则如来法。<br>
            　　　若有佛无佛， 是法常住世，<br>
            　　　能通达此相， 是名护持法。<br>
            　　　诸法之实相， 了达知其义，<br>
            　　　安住于此中， 而为人演说。<br>
            　　　行于甚深法， 魔所不能测，<br>
            　　　是人于诸法， 无所贪著故。<br>
            　　　愿求诸佛慧， 亦不著愿求，<br>
            　　　是慧于十方， 求之不可得。<br>
            　　　诸佛慧无碍， 不著法非法，<br>
            　　　若能不著此， 究竟得佛道。<br>
            　　　其诸乐善人， 布施转高尊，<br>
            　　　舍一切所有， 而心不倾动。<br>
            　　　诸法不可舍， 亦复不可取，<br>
            　　　一切世间法， 根本不可得。<br>
            　　　能知一切法， 非施非舍相，<br>
            　　　是名大施主， 于法无所见。<br>
            　　　是等诸菩萨， 不计我我所，<br>
            　　　是故行施时， 不生贪惜心。<br>
            　　　诸所有布施， 皆回向佛道，<br>
            　　　布施及菩提， 不住是二相。<br>
            　　　无作无起戒， 当住于此中，<br>
            　　　亦不作是念， 我住是持戒。<br>
            　　　智者知戒相， 不生亦不作，<br>
            　　　是故戒清净， 犹若如虚空。<br>
            　　　观身如镜像， 言说如响声，<br>
            　　　心则如幻化， 不以戒自高。<br>
            　　　其心常柔软， 安处寂灭性，<br>
            　　　悉除一切恶， 通达于善法。<br>
            　　　持戒及毁戒， 不得此二相，<br>
            　　　如是见法性， 则持无漏戒。<br>
            　　　已度忍辱岸， 能忍一切恶，<br>
            　　　于诸众生类， 其心常平等。<br>
            　　　诸法念念灭， 其性常不住，<br>
            　　　于中无骂辱， 亦无有恭敬。<br>
            　　　若节节解身， 其心终不动，<br>
            　　　知心不在内， 亦复不在外。<br>
            　　　身怨及刀杖， 皆从四大起，<br>
            　　　于地水火风， 未曾有伤损，<br>
            　　　通达于此事， 常行忍辱法，<br>
            　　　菩萨行如是， 众生不能动。<br>
            　　　勇猛勤精进， 坚住于大乘，<br>
            　　　是人于身心， 而无所依止，<br>
            　　　虽知生死本， 其际不可得，<br>
            　　　为诸众生故， 庄严大誓愿。<br>
            　　　法无决定生， 何许有灭相？<br>
            　　　本际不可得， 为颠倒故说。<br>
            　　　法性不可议， 常住于世间，<br>
            　　　若能知如是， 不生亦不灭。<br>
            　　　菩萨念众生， 不解是法相，<br>
            　　　为之勤精进， 令得离颠倒。<br>
            　　　诸佛常不得， 众生决定相，<br>
            　　　而彼弘本愿， 当观精进力。<br>
            　　　思惟一切法， 知皆如幻化，<br>
            　　　不得坚牢相， 观之如虚空。<br>
            　　　从虚妄分别， 贪著生苦恼，<br>
            　　　为斯开法门， 令得入涅槃。<br>
            　　　为彼行精进， 而不坏于法，<br>
            　　　离法非法故， 常行真精进。<br>
            　　　是等行远离， 了达无诤定，<br>
            　　　独处无愦闹， 常畏于生死。<br>
            　　　乐住于闲居， 犹如犀一角，<br>
            　　　游戏诸禅定， 明达诸神通。<br>
            　　　心常住平等， 处空闲聚落，<br>
            　　　威仪无变异， 恒乐于禅定。<br>
            　　　信解常定法， 及寂灭无漏，<br>
            　　　其心得解脱， 故说常定者。<br>
            　　　自住平等法， 以此导众生，<br>
            　　　不违平等行， 故说常定者。<br>
            　　　志念常坚固， 不忘菩提心，<br>
            　　　亦能化众生， 故说常定者。<br>
            　　　常念于诸佛， 真实法性身，<br>
            　　　远离色身相， 故说常定者。<br>
            　　　常修念于法， 如诸法实相，<br>
            　　　亦无有忆念， 故说常定者。<br>
            　　　常修念于僧， 僧即是无为，<br>
            　　　离数及非数， 常入如是者。<br>
            　　　悉见十方佛， 一切众生类，<br>
            　　　而于眼色中， 终不生二相。<br>
            　　　诸佛所说法， 一切能听受，<br>
            　　　而于耳声中， 亦不生二相。<br>
            　　　能于一心中， 知诸众生心，<br>
            　　　自心及彼心， 此二不分别。<br>
            　　　忆念过去世， 如恒河沙劫，<br>
            　　　是先及是后， 亦复不分别。<br>
            　　　能至无量土， 现诸神通力，<br>
            　　　而于身心中， 无有疲倦想。<br>
            　　　分别知诸法， 乐说辩无尽，<br>
            　　　于无央数劫， 开示法性相。<br>
            　　　智慧度彼岸， 善解阴界入，<br>
            　　　常为众生说， 无取无戏论。<br>
            　　　善知因缘法， 远离二边相，<br>
            　　　知是烦恼因， 亦知是净因。<br>
            　　　信解因缘法， 则无诸邪见，<br>
            　　　法皆属因缘， 无有定根本。<br>
            　　　我见与佛见， 空见生死见，<br>
            　　　涅槃之见等， 皆无是诸见。<br>
            　　　无量智慧光， 知诸法实相，<br>
            　　　无闇无障碍， 是行菩提道。<br>
            　　　是乘名大乘， 不可思议乘，<br>
            　　　悉容受众生， 犹不尽其量。<br>
            　　　一切诸乘中， 是乘为第一，<br>
            　　　如是大乘者， 能出生余乘。<br>
            　　　余乘有限量， 不能受一切，<br>
            　　　唯此无上乘， 能悉受众生。<br>
            　　　若行此无量， 虚空之大乘，<br>
            　　　于一切众生， 无有悭吝心。<br>
            　　　虚空无有量， 亦无有形色，<br>
            　　　大乘亦如是， 无量无障碍。<br>
            　　　若一切众生， 乘于此大乘，<br>
            　　　当观是乘相， 宽博多所容。<br>
            　　　无量无数劫， 说大乘功德，<br>
            　　　及乘此乘者， 不可得穷尽。<br>
            　　　若人闻是经， 乃至持一偈，<br>
            　　　永脱于诸难， 得到安隐处。<br>
            　　　敬念此经者， 舍是身已后，<br>
            　　　终不堕恶道， 常生天人中。<br>
            　　　于后恶世时， 若得闻是经，<br>
            　　　我皆与授记， 究竟成佛道。<br>
            　　　若住此经者， 佛法在是人，<br>
            　　　是人在佛法， 亦能转法轮。<br>
            　　　若人持是经， 能转无量劫，<br>
            　　　生死诸往来， 得近于佛道。<br>
            　　　若能持是经， 精进大智慧，<br>
            　　　是名极勇猛， 能破魔军众。<br>
            　　　我于燃灯佛， 住忍得受记，<br>
            　　　若有乐是经， 我授记亦然。<br>
            　　　若人于佛后， 能解说是经，<br>
            　　　佛虽不在世， 为能作佛事。”</p>
            <p>　　佛说是偈时，五千天子皆发阿耨多罗三藐三菩提心，二千菩萨得无生法忍，十千比丘不受诸法漏尽心得解脱，三万二千人远尘离垢，于诸法中得法眼净。</p>
<div class="jwbt-box"><div class="jwbtbm"><a name=j0186-21><a href="0186.htm#MENU-top">发菩提心品第十八</div></div></a></a>
<p>　　尔时，文殊师利法王子白佛言：“世尊，如我解佛所说义，若有人发菩提愿，是为邪愿。所以者何？诸有所得悉皆是邪。若计得菩提而发愿者，是人诸所作行皆为是邪。所以者何？菩提不在欲界，不在色界，不在无色界，菩提无有住处，不应发愿。世尊，譬如有人愿得虚空，宁得虚空不？”<br>
            　　佛言：“不也。”<br>
            　　“世尊，菩萨亦复如是，发同虚空相菩提之愿，即是发虚空愿。菩提出过三世非是受相，不可愿也。若菩萨起二相，发菩提心作是念：‘生死与菩提异，邪见与菩提异，涅槃与菩提异。’是则不行菩提道也。”<br>
            　　尔时，思益梵天谓文殊师利：“菩萨云何行名菩提行？”<br>
            　　答言：“若菩萨行一切法而于法无所行，是名行菩提行。所以者何？出过一切所行，是行菩提。”<br>
            　　又问：“云何出过一切所行，是行菩提？”<br>
            　　答言：“离眼、耳、鼻、舌、身、意诸缘相，是名出过一切所行。”<br>
            　　又问：“出过有何义？”<br>
            　　答言：“不出过平等。所以者何？一切法平等即是菩提。”<br>
            　　又问：“云何是发菩提愿？”<br>
            　　答言：“当如菩提。”<br>
            　　又问：“云何为菩提？”<br>
            　　答言：“菩提非过去、非未来、非现在，是故菩萨应以三世清净心发菩提愿。梵天，如过去、未来、现在法，从本以来常不生，不生故不可说，如是发愿无所发愿，是发一切愿。所以者何？以是行道能得萨婆若。”<br>
            　　又问：“何故说言萨婆若？”<br>
            　　答言：“悉知一切真智慧故名萨婆若。”<br>
            　　又问：“何等是真智慧？”<br>
            　　答言：“无变异相，如众生无变异相，真智慧亦无变异相。”<br>
            　　又问：“云何是众生相？”<br>
            　　答言：“假名字毕竟离是众生相，如是相则无变异。若众生与菩提异，是为变异。如菩提相，众生亦尔，是故无变异。菩提不可以余道得，但以我平等故菩提平等，众生性平等无我故，如是可得菩提，是故菩提无有变异。所以者何？如虚空无变异相，一切诸法亦无变异相。”<br>
            　　尔时，思益梵天谓文殊师利：“如来是实语者，能说如是法。”<br>
            　　文殊师利言：“如来于法无所说。何以故？如来尚不得诸法，何况说法？”<br>
            　　思益言：“如来岂不说诸法是世间、是出世间，是有为、是无为耶？”<br>
            　　文殊师利言：“于汝意云何？是虚空可说、可分别不？”<br>
            　　思益言：“不也。”<br>
            　　文殊师利言：“今说虚空名字，以所说故有生有灭耶？”<br>
            　　思益言：“不也。”<br>
            　　文殊师利言：“如来说法亦复如是，不以说故诸法有生有灭，如此说法是不可说相，亦以此法有所教诲，是无所教诲。所以者何？如说法性、不说法性亦如是，是故说一切法住于如中，是如亦无所住。”<br>
            　　尔时，释、梵、四天王俱在会中，即以天华散于佛上而作是言：“世尊，若善男子、善女人，闻文殊师利说是法，有信解者当知是人能破魔怨。所以者何？文殊师利今所说法，能破一切邪见妄想。世尊，若善男子、善女人，闻是法不惊不怖，当知是人不从小功德来。若是经所在之处，当知此处则为诸佛拥护受用。若闻是经处，当知此处转于法轮。是经在所住处，聚落村邑、山林旷野、塔寺僧坊、经行之处，诸魔外道贪著之人不能侵娆。世尊，若人多供养过去诸佛，乃能得闻如是经典。世尊，我等于此经中得智慧光明，而不能得报佛及文殊师利、思益梵天之恩。世尊，我等所从闻经，于是法师生世尊想，我等常当随侍说是经者。此善男子常为诸天之所拥护，若人书写是经读诵解说时，无量诸天为听法故来至其所。”<br>
            　　尔时，世尊赞释梵四天王等大众言：“善哉！善哉！如汝所说。若三千大千世界满中珍宝以为一分，闻是经者所得功德以为一分，福胜于彼！置是三千大千世界，若恒河沙等十方世界满中珍宝，闻是经者所得功德，复胜于彼！诸善男子，若欲得功德者当听是经，欲得身色端正，欲得财富，欲得眷属，欲得自在，欲得具足天乐人乐，欲得名称，欲得多闻、忆念坚固、正行威仪、戒、定、智慧、解达经书，欲得善知识，欲得三明六通，欲得一切善法，欲得阿耨多罗三藐三菩提，欲得与一切众生乐具，欲得涅槃者，当听是经，受持读诵，如法修行，广为人说。诸善男子，若行是经者，我不见其人不得如此具足快乐。<br>
            　　“诸善男子，我今语汝，若人所从闻是经处，若和尚、若阿阇梨，我不见世间供养之具能报其恩。是法出于世间，世间供养所不能报。是法度于世间，世间财物所不能报。是法无染，染污之物所不能报。诸善男子，是法余无能报，惟有一事，如说修行。若人于此法中能如说行者，是名能报师恩，亦为恭敬于师净毕报恩，是名不空食人信施，是名顺如来语、顺如来教，是名越渡诸流，是名过诸险道，是名建立胜幢，是名能破敌阵；是名师子之王，无所畏故；是名象王，心柔软故；是名牛王，外道论师无能坏故；是名医王，能疗一切众生病故；是名无所惊怖，能说甚深法故；是名能具足舍，舍诸烦恼故；是名持清净戒，究尽善法故；是名得大忍辱，离我我所故；是名大精进力，于无量劫心无倦故；是名具足禅定，常念系心住一处故；是名有大智慧，善解言说诸章句故；是名有大威德，以无量福庄严身相故；是名有大威德，能蔽日月诸光明故；是名大力，持佛十力故；是名大云，能震法雷故；是名大雨，能灭烦恼尘故；是名为舍，至涅槃故；是名大救，救生死畏故；是名灯明，离无明闇故；是名归趣，魔所怖者之所依故；是名众生究竟之道，是名得位，坐道场故；是名已得法眼，是名见诸法如，是名知空法相；是名安住大悲，是名安立大慈，是名不舍一切众生；是名背于小乘，是名向于大乘；是名除舍颠倒，是名至于平等；是名入于法位，是名安住道场；是名破坏诸魔，是名转于法轮。诸善男子，我若一劫若减一劫，称扬赞叹说是如说修行功德，不可穷尽，如来之辩亦不可尽。”<br>
            　　尔时，会中有天子，名不退转，白佛言：“世尊，所说随法行，随法行者为何谓耶？”<br>
            　　佛告天子：“随法行者，不行一切法。所以者何？若不行诸法，则不分别是正是邪。如是行者则不行善、不行不善，不行有漏、不行无漏，不行世间、不行出世间，不行有为、不行无为，不行生死、不行涅槃，是名随法行。若起法相者，是则不名随法行也。若念言我行是法，是则戏论不随法行。若不受一切法则随法行，于一切法无忆念、无分别、无所行，是名随法行。”<br>
            　　尔时，不退转天子白佛言：“世尊，若能如是随法行者，是人毕竟不复邪行。所以者何？正行者名为毕竟。住邪道者无随法行，住正道者有随法行。世尊，行正行者无有邪法。所以者何？诸法平等无差别故。”<br>
            　　尔时，思益梵天谓不退转天子：“汝于此中随法行不？”<br>
            　　答言：“若世尊所说法中有二相者，我当行随法行。今以无二相是随法行，于中行者及所行法俱不可得。梵天，我以不二法行随法行，离诸分别故如诸法如行，是名随法行。”<br>
            　　思益言：“汝未曾见此佛土耶？”<br>
            　　天子言：“此佛土亦未曾见我。”<br>
            　　思益言：“此佛土不能思惟分别见与不见。”<br>
            　　天子言：“我亦不思惟分别曾于佛土见与不见。”<br>
            　　思益言：“何人未见能见？”<br>
            　　答言：“一切凡夫未见圣法位，若能入者是为先所未见而见。是法位相非眼所见，非耳、鼻、舌、身、意识所知，但应随如相见，如眼如乃至意如，法位如亦如是。若能如是见者，是名正见。”</p>
<div class="jwbt-box"><div class="jwbt"><a name=j0186-22><a href="0186.htm#MENU-top">思益梵天所问经卷第四</div></a></a>
<div class="jwbtbm"><a name=j0186-23><a href="0186.htm#MENU-top">师子吼品第十九</div></div></a></a>
<p>　　尔时，释提桓因白佛言：“世尊，譬如贾客主入于宝洲，其人所见皆是宝物。如是成就不可思议功德者，有所乐说，皆是法宝；所乐说者，皆是实际；所乐说者，于诸法中无所贪著不著彼我；所乐说者，皆是真实无有颠倒；所乐说者，过去际空，未来际不可得，现在际不起见；所乐说者，不信解者得信解，信解者得解脱；所乐说者，破增上慢，无增上慢者自说所作已办；所乐说者，魔不得便；所听法者，超度魔事；所乐说者，未生善法令生，已生善法令得增长；所乐说者，已生诸烦恼令断，未生诸烦恼令不生；所乐说者，未大庄严者令大庄严，已大庄严者令不退转；所乐说者，不断灭诸法而护佛法。世尊，以是乐说，能降伏一切外道。所以者何？一切野干不能于师子王前自现其身，况闻其吼？世尊，一切外道诸论议师，不能堪忍无上师子之吼亦复如是。<br>
            　　尔时，不退转天子谓释提桓因：“憍尸迦，所言师子吼，师子吼者，为何谓耶？”<br>
            　　答言：“若行者说法无所贪著，是名师子吼。若行者贪著所见而有所说，是野干鸣，不名师子吼，起诸邪见故。天子，汝当复说所以为师子吼者。”<br>
            　　天子言：“憍尸迦，有所说法乃至如来尚不贪著，何况余法？是名师子吼。又憍尸迦，如说修行名师子吼，决定说法名师子吼，说法无畏名师子吼。又憍尸迦，若行者为不生不灭不出故说法名师子吼，若为无垢无净无合无散故说法名师子吼。又憍尸迦，师子吼名决定说一切法无我无众生，师子吼名决定说诸法空，师子吼名守护法故而有所说，师子吼名作是愿言‘我当作佛，灭一切众生苦恼’，师子吼名于清净所须物中少欲知足，师子吼名常能不舍阿兰若住处，师子吼名行施唱导，师子吼名不舍持戒，师子吼名等心怨亲，师子吼名常行精进不舍本愿，师子吼名能除烦恼，师子吼名以智慧善知所行。”<br>
            　　说是师子吼法时，三千大千世界六种震动，百千伎乐不鼓自鸣，其大光明普照天地。百千诸天踊跃欢喜言：“我等闻不退转天子说师子吼法，于阎浮提再见转法轮。”<br>
            　　时佛微笑。诸佛常法若微笑时，若干百千种青黄赤白红紫等光，从口中出，普照无量无边世界，上过梵世蔽日月光，还绕身三匝从顶相入。<br>
            　　于是思益梵天向佛合掌，以偈赞曰：</p>
            <p>　　“度一切慧最胜尊， 
            悉知三世众生行，<br>
            　　　智慧功德及解脱， 唯愿演说笑因缘！<br>
            　　　佛慧无量无障碍， 声闻缘觉所不及，<br>
            　　　知众生心随意说， 愿最上尊说笑缘！<br>
            　　　佛光可乐净无秽， 普照天人蔽日月，<br>
            　　　须弥铁围及众山， 愿无比尊说笑缘！<br>
            　　　大圣寂然离瞋恨， 天人瞻仰无厌足，<br>
            　　　一切皆蒙得快乐， 愿为分别笑因缘！<br>
            　　　通达诸法空无我， 水沫云露梦所见，<br>
            　　　水中月影虚空相， 愿以妙音说笑缘！<br>
            　　　离分别想诸邪见， 了空无相及无作，<br>
            　　　常乐禅定寂然法， 愿说放此净光缘！<br>
            　　　不著文字言音声， 说不依法及众生，<br>
            　　　彼各自谓为我说， 愿神通智说笑缘！<br>
            　　　佛为医王灭众病， 那罗廷力救世者，<br>
            　　　趣舍灯明究竟道， 天人供养说笑缘！”</p>
<div class="jwbt-box"><div class="jwbtbm"><a name=j0186-24><a href="0186.htm#MENU-top">梵行牢强精进品第二十</div></div></a></a>
<p>　　尔时，佛告思益梵天：“汝见是不退转天子不？”<br>
            　　“唯然，已见。”<br>
            　　“梵天，此不退转天子从今已后，过三百二十万阿僧祇劫，当得作佛，号须弥灯王如来、应供、正遍知、明行足、善逝、世间解、无上士、调御丈夫、天人师、佛世尊。世界名妙化，劫名梵叹。其佛国土以阎浮檀金琉璃为地，纯以菩萨为僧，无诸魔怨，所须之物应念即至。佛寿无量不可计数。”<br>
            　　于是思益梵天，谓不退转天子：“如来今已授仁者记。”<br>
            　　天子言：“梵天，如与如法性受记，与我受记亦复如是。”<br>
            　　思益言：“如法性不可授记。”<br>
            　　天子言：“如法性不可授记者，当知一切菩萨受记亦复如是。”<br>
            　　思益言：“若如来不与汝记，汝于过去诸佛所则为空住梵行。”<br>
            　　天子言：“若无所住是住梵行。”<br>
            　　思益言：“云何无住而住梵行？”<br>
            　　答言：“若不住欲界，不住色界，不住无色界，是住梵行。又梵天，若行者不住我，不住众生，不住寿命者，不住人者，是住梵行。以要言之，若不住法，不住非法，是住梵行。”<br>
            　　又问：“梵行者有何义？”<br>
            　　答言：“住不二道是梵行义。”<br>
            　　又问：“住不二道为住何所？”<br>
            　　答言：“住不二道是即不住一切诸法。所以者何？众贤圣无所住，不取于法能度诸流。”<br>
            　　又问：“云何为修道？”<br>
            　　答言：“不堕有，不堕无，亦不分别是有是无，习如是者名为修道。”<br>
            　　又问：“以何法修道？”<br>
            　　答言：“不以见闻觉知法，不以得，不以证，于一切法无相无示，名为修道。”<br>
            　　又问：“何谓菩萨牢强精进？”<br>
            　　答言：“若菩萨于诸法不见一相，不见异相，是名菩萨牢强精进大庄严也。于诸法不坏法性故，于诸法无著无断、无增无减，不见垢净出于法性，是名菩萨第一精进。所谓身无所起，心无所起。”<br>
            　　于是世尊赞不退转天子：“善哉！善哉！”赞已语思益梵天言：“如此天子所说，身无所起，心无所起，是为第一牢强精进。梵天，我念宿世一切所行，牢强精进持戒头陀，于诸师长供养恭敬，在空闲处专精行道读诵多闻，愍念众生给其所须，一切难行苦行殷勤精进，而过去诸佛不见授阿耨多罗三藐三菩提记。所以者何？我住身口心，起精进相故。梵天，我后得如天子所说牢强精进故，燃灯佛授我记言：‘汝于来世当得作佛，号释迦牟尼。’是故梵天，若菩萨疾欲受记，应当修习如是牢强精进，谓于诸法不起精进相。”<br>
            　　“世尊，何等是不起相精进？”<br>
            　　佛言：“三世等空精进，是名不起相精进。”<br>
            　　“世尊，云何为三世等空精进？”<br>
            　　佛言：“过去心已灭，未来心未至，现在心无住。若法灭不复更起，若未至即无生相，若无住即住实相，又实相亦无有生，若法无生则无去来今，若无去来今者则从本已来性常不生，是名三世等空精进，能令菩萨疾得受记。梵天，菩萨成就如是法忍者，能了达一切法无所舍，是名檀波罗蜜；了达一切法无漏，是名尸波罗蜜；了达一切法无伤，是名羼提波罗蜜；了达一切法无所起，是名毗梨耶波罗蜜；了达一切法平等，是名禅波罗蜜；了达一切法无所分别，是名般若波罗蜜。若菩萨如是了达，则于诸法无增无减、无正无邪。是菩萨虽布施不求果报，虽持戒无所贪著，虽忍辱知内外空，虽精进知无起相，虽禅定无所依止，虽行慧无所取相。梵天，菩萨成就如是法忍，虽示现一切所行，而无所染污。是人得世间平等相，不为利衰、毁誉、称讥、苦乐之所倾动，出过一切世间法故，不自高不自下，不喜不戚，不动不逸，无二心离诸缘得无二法，为堕见二法众生起大悲心，为其受身而教化之。梵天，是名第一牢强精进，所谓得无我空法忍，而于众生起大悲心，为之受身说是牢强精进相。”<br>
            　　时，八千菩萨得无生法忍，佛为受记，皆当得阿耨多罗三藐三菩提，各于异土得成佛道，皆同一号号坚精进。</p>
<div class="jwbt-box"><div class="jwbtbm"><a name=j0186-25><a href="0186.htm#MENU-top">海喻品第二十一</div></div></a></a>
<p>　　尔时，大迦葉白佛言：“世尊，譬如诸大龙若欲雨时雨于大海，此诸菩萨亦复如是，以大法雨雨菩萨心。”<br>
            　　佛言：“迦葉，如汝所说，诸大龙王所以不雨阎浮提者，非有吝也，但以其地不堪受故。所以者何？大龙所雨澍如车轴。若其雨者，是阎浮提及城邑聚落山林陂池，悉皆漂流如漂枣叶，是故大龙不雨大雨于阎浮提。如是，迦葉，此诸菩萨所以不雨法雨于余众生者，亦无吝心，以其器不堪受如是等法。是故此诸菩萨，但于甚深智慧无量大海菩萨心中，雨如是等不可思议无上法雨。<br>
            　　“迦葉，又如大海堪受大雨澍如车轴不增不减。此诸菩萨亦复如是，若于一劫若复百劫，若听若说，其法湛然不增不减。<br>
            　　“迦葉，又如大海百川众流入其中者同一碱味。此诸菩萨亦复如是，闻种种法种种论议，皆能信解为一空味。<br>
            　　“迦葉，又如大海澄净无垢，浊水流入即皆清洁。此诸菩萨亦复如是，净诸结恨尘劳之垢。<br>
            　　“迦葉，又如大海甚深无底。此诸菩萨亦复如是，能思惟入无量法故，名为甚深；一切声闻、辟支佛不能测故，名为无底。<br>
            　　“迦葉，又如大海集无量水。此诸菩萨亦复如是，集无量法、无量智慧，是故说诸菩萨心如大海。<br>
            　　“迦葉，又如大海积聚种种无量珍宝。此诸菩萨亦复如是，入种种法门集诸法宝，种种行道出生无量法宝之聚。<br>
            　　“迦葉，又如大海有三种宝：一者、少价，二者、有价，三者、无价。此诸菩萨所可说法亦复如是，随诸众生根之利钝令得解脱：有以小乘而得解脱，有以中乘而得解脱，有以大乘而得解脱。<br>
            　　“迦葉，又如大海渐渐转深。此诸菩萨亦复如是，向萨婆若渐渐转深。<br>
            　　“迦葉，又如大海不宿死尸。此诸菩萨亦复如是，不宿声闻、辟支佛心，亦不宿悭贪、毁戒、瞋恚、懈怠、乱念、愚痴之心，亦不宿我、人、众生之见。<br>
            　　“迦葉，又如劫尽烧时，诸小陂池江河泉源在前枯竭，然后大海乃当消尽。正法灭时亦复如是，诸行小道正法先尽，然后菩萨大海之心正法乃灭。<br>
            　　“迦葉，此诸菩萨宁失身命不舍正法，汝谓菩萨失正法耶？勿造斯观！迦葉，如彼大海有金刚珠名集诸宝，乃至七日出时火至梵世，而此宝珠不烧不失，转至他方大海之中。若是宝珠在此世界，世界烧者无有是处。此诸菩萨亦复如是，正法灭时七邪法出尔，乃至于他方世界。何等七？一者、外道论，二者、恶知识，三者、邪用道法，四者、互相恼乱，五者、入邪见棘林，六者、不修福德，七者、无有得道。此七恶出时，是诸菩萨知诸众生不可得度尔，乃至于他方佛国，不离见佛闻法，教化众生增长善根。<br>
            　　“迦葉，又如大海为无量众生之所依止。此诸菩萨亦复如是，众生依止得三种乐：人乐、天乐、涅槃之乐。<br>
            　　“迦葉，又如大海碱不可饮。此诸菩萨亦复如是，诸魔外道不能吞灭。”<br>
            　　于是大迦葉白佛言：“世尊，大海虽深尚可测量，此诸菩萨不可测也！”<br>
            　　佛告迦葉：“三千大千世界微尘犹可数知，此诸菩萨功德无量不可数也！”<br>
            　　尔时，世尊欲重宣此事，而说偈言：</p>
            <p>　　“譬如大海能悉受， 
            一切众水无满时；<br>
            　　　此诸菩萨亦如是， 常求法利无厌足。<br>
            　　　又如大海纳众流， 一切悉归无损益；<br>
            　　　此诸菩萨亦如是， 听受深法无增减。<br>
            　　　又如大海不受浊， 浊水流入悉清净；<br>
            　　　此诸菩萨亦如是， 不受一切烦恼垢。<br>
            　　　又如大海无涯底， 此诸菩萨亦如是；<br>
            　　　功德智慧无有量， 一切众生不能测。<br>
            　　　又如大海无别异， 百川流入皆一味；<br>
            　　　此诸菩萨亦如是， 所听受法同一相。<br>
            　　　又如大海所以成， 非但为一众生故；<br>
            　　　此诸菩萨亦如是， 普为一切发道心。<br>
            　　　如海宝珠名集宝， 因是宝故有众宝；<br>
            　　　菩萨宝聚亦如是， 从菩萨宝出诸宝。<br>
            　　　如大海出三种宝， 而此大海无分别；<br>
            　　　菩萨说法亦如是， 三乘度人无彼此。<br>
            　　　又如大海渐渐深； 此诸菩萨亦如是，<br>
            　　　为众生故修功德， 回向甚深萨婆若。<br>
            　　　又如大海不宿尸； 此诸菩萨亦如是，<br>
            　　　发清净心菩提愿， 不宿声闻烦恼心。<br>
            　　　如大海有坚牢宝， 其宝名曰集诸宝，<br>
            　　　劫尽烧时终不烧， 转至他方诸佛国；<br>
            　　　正法灭时亦如是， 坚精进者能持法，<br>
            　　　知诸众生不可度， 转至他方诸佛所。<br>
            　　　三千世界欲坏时， 火劫将起烧天地，<br>
            　　　百川众流在前涸， 尔时水王于后竭；<br>
            　　　行小道者亦如是， 法欲尽时在前灭，<br>
            　　　菩萨勇猛不惜身， 护持正法后乃尽。<br>
            　　　若佛在世灭度后， 是心中法宝不灭，<br>
            　　　深心清净住是法， 以此善法修行道。<br>
            　　　百千众生依止海， 海成非为一众生；<br>
            　　　菩萨发心亦如是， 为度一切众生故。<br>
            　　　十方世界诸大海， 犹尚可得测其量；<br>
            　　　是诸菩萨所行道， 声闻缘觉不能测。<br>
            　　　迦葉当知诸菩萨， 勇猛精进回向心，<br>
            　　　愿欲作佛度众生， 尚无与等何况胜？<br>
            　　　是德宝聚如大海， 是可供养良福田，<br>
            　　　是为最上大医王， 能疗一切众生病。<br>
            　　　是世归依作救护， 洲渚灯明究竟道，<br>
            　　　能与世间无明眼， 得眼则能服甘露。<br>
            　　　是为世间诸法王， 是为帝释决断智，<br>
            　　　是为梵王行四禅， 是为能转梵法轮。<br>
            　　　是为大智导世师， 示诸邪径正真道，<br>
            　　　是为勇猛能破魔， 是为清净除恼秽。<br>
            　　　是修白法如满月， 光明高显犹如日，<br>
            　　　智慧超出如须弥， 犹如密云雨甘露。<br>
            　　　是无所畏如师子， 是心调柔如象王，<br>
            　　　是则譬如金刚山， 一切外道不能坏。<br>
            　　　是则清净犹如水， 是有威猛如大火，<br>
            　　　是则如风无障碍， 是则如地无能动。<br>
            　　　是拔憍慢我根等， 是如药树无分别，<br>
            　　　是持净戒如莲华， 是于世法无所染。<br>
            　　　是如优昙钵罗华， 千万亿劫时一出，<br>
            　　　是为知报佛之恩， 是为不断诸佛种。<br>
            　　　是为精进行大悲， 是用慈喜而超出，<br>
            　　　是能舍离五欲心， 是常求佛法宝财。<br>
            　　　是行布施为最胜， 是持净戒无等侣，<br>
            　　　是忍辱健无畴匹， 是勤精进无厌倦。<br>
            　　　是行禅定具神通， 能至无量诸佛土，<br>
            　　　常见诸佛听受法， 如其所闻为人说。<br>
            　　　是知众生所行道， 随其性欲根利钝，<br>
            　　　是名善知方便力， 是然慧灯得济处。<br>
            　　　是能善知一切法， 皆从和合因缘生，<br>
            　　　是能决了因缘相， 离于我见乐平等。<br>
            　　　是能正观于诸法， 为从何来至何所，<br>
            　　　善知诸法无去来， 常住法性而不动。<br>
            　　　是见有为法皆空， 增益大悲济众生，<br>
            　　　众生妄想起众苦， 为欲度故修行道。<br>
            　　　凡夫分别我我所， 行于种种诸邪见，<br>
            　　　是能晓了法实相， 为断诸见讲说法。<br>
            　　　无常为常不清净， 无我谓我苦为乐，<br>
            　　　凡夫颠倒贪著故， 生死前际不可知。<br>
            　　　是能知此从颠倒， 无我无人无众生，<br>
            　　　我当如是修正道， 无常我乐及不净。<br>
            　　　迦葉当知此菩萨， 我所称赞诸功德，<br>
            　　　于其所行不可尽， 犹如大地举一尘。<br>
            　　　若发菩提心不退， 三千大千供养具，<br>
            　　　若复有供过于是， 悉应供养如是人。<br>
            　　　若人发心愿作佛， 是则恭敬供养我，<br>
            　　　于诸去来现在佛， 亦皆恭敬供养已。”</p>
<div class="jwbt-box"><div class="jwbtbm"><a name=j0186-26><a href="0186.htm#MENU-top">建立法品第二十二</div></div></a></a>
<p>　　尔时，思益梵天谓文殊师利法王子：“当请如来护念斯经，于后末世五百岁时令广流布。”<br>
            　　文殊师利言：“于意云何？佛于是经有法、有说、有示，可护念不？”<br>
            　　思益言：“不也。”<br>
            　　“梵天，是故当知一切法无说、无示、无有护念，是法终不可灭、不可护念。若欲护此法者，为欲护念虚空。梵天，菩萨若言欲有所受法者，即非法言。所以者何？出过一切言论，是名菩萨乐无诤讼。梵天，若有菩萨于此众中作是念：‘今说是法。’当知是人即非听法。所以者何？不听法者乃为听法。”<br>
            　　梵天言：“何故说不听法者乃为听法？”<br>
            　　文殊师利言：“眼、耳、鼻、舌、身、意不漏，是听法也。所以者何？若于内六入不漏色、声、香、味、触、法中，乃为听法。”<br>
            　　尔时，会中三万二千天子、五百比丘、三百比丘尼、八百优婆塞、八百优婆夷，闻文殊师利所说皆得无生法忍，得是忍已作是言：“如是，如是，文殊师利，如仁者所说，不听法者乃为听法。”<br>
            　　尔时。思益梵天问得忍诸菩萨言：“汝等岂不听是经耶？”<br>
            　　诸菩萨言：“如我等听，以不听为听。”<br>
            　　又问：“汝等云何知是法耶？”<br>
            　　答言：“以不知为知。”<br>
            　　又问：“汝等得何等故名为得忍？”<br>
            　　答言：“以一切法不可得故，我等名为得忍。”<br>
            　　思益言：“云何随是法行？”<br>
            　　答言：“以不随行故随行。”<br>
            　　又问：“汝等于此法中明了通达耶？”<br>
            　　答言：“一切诸法皆明了通达，无彼我故。”<br>
            　　尔时，会中有天子名净相，谓思益梵天：“若有但闻此经佛不与受记者，我当授其阿耨多罗三藐三菩提记。所以者何？此经不破因果，能生一切善法，能坏魔怨离诸憎爱，能令众生心得清净，能令信者皆得欢喜除诸瞋恨。斯经一切善人之所修行，斯经一切诸佛之所护念，斯经一切世间天、人、阿修罗所共守护，斯经决定至不退转故，斯经不诳至道场故，斯经真实能令众生得诸佛法，斯经能转法轮，斯经能除疑悔，斯经能开圣道，斯经求解脱者所应善听，斯经欲得陀罗尼者所应善持，斯经求福之人所应善说，斯经乐法之人所应善念，斯经能与快乐至于涅槃，斯经若魔外道有所得人所不能断，斯经应受供养人能随其义，斯经能令利根者欣悦，斯经能令智慧者欢喜，斯经能与人慧离诸见故，斯经能与人智破愚痴故，斯经文辞次第善说，斯经究竟善随义说，斯经多所利益说第一义，斯经爱乐法人之所贪惜，斯经有智之人所不能离，斯经施者之大藏，斯经热恼者之清凉池，斯经能令慈者心等，斯经能令懈怠者精进，斯经能令妄念者得定，斯经能与愚者慧明。梵天，斯经一切诸佛之所贵重！”<br>
            　　净相天子说是法时，三千大千世界皆大振动。<br>
            　　佛即赞言：“善哉！善哉！天子，如汝所说。”<br>
            　　尔时，思益梵天白佛言：“世尊，是天子曾于过去诸佛所闻是经耶？”<br>
            　　佛言：“是天子已于六十四亿诸佛所，得闻是经。过四万二千劫，当得作佛，号宝庄严，国名多宝。于其中间有诸佛出，皆得供养亦闻是经。梵天，是诸比丘、比丘尼、优婆塞、优婆夷，诸天龙鬼神，在此会中得法忍者，皆当得生多宝国土。”<br>
            　　尔时，净相天子白佛言：“世尊，我不求菩提，不愿菩提，不贪菩提，不乐菩提，不念菩提，不分别菩提，云何如来见授记耶？”<br>
            　　佛告天子：“如以草木茎节枝叶，投于火中而语之言：‘汝等莫燃！汝等莫燃！’若以是语而不燃者，无有是处。天子，菩萨亦如是，虽不喜乐贪著菩提，当知是人已为一切诸佛所记。所以者何？若菩萨不喜不乐、不贪不著、不得菩提，则于诸佛必得受阿耨多罗三藐三菩提记。”<br>
            　　尔时，会中有五百菩萨白佛言：“世尊，我等今不求菩提，不愿菩提，不喜乐菩提，不贪著菩提，不思念菩提，不分别菩提。”<br>
            　　作是语已，以佛神力，即见上方八万四千诸佛，授其阿耨多罗三藐三菩提记。<br>
            　　尔时，五百菩萨白佛言：“未曾有也！世尊，如来所说甚善快哉！所谓菩萨不求、不愿、不贪、不喜、不得菩提，而诸佛授记。世尊，我等今见上方八万四千诸佛，诸佛皆与我等受阿耨多罗三藐三菩提记。”</p>
<div class="jwbt-box"><div class="jwbtbm"><a name=j0186-27><a href="0186.htm#MENU-top">如来神咒品第二十三</div></div></a></a>
<p>　　尔时，文殊师利白佛言：“惟愿世尊护念是法，于当来世后五百岁广宣流布，此阎浮提令得久住。又令大庄严善男子、善女人咸得闻之。设魔事种种起而能不随魔，若魔民亦不得便。以受持是经故，终不退失阿耨多罗三藐三菩提。”<br>
            　　尔时，佛告文殊师利：“如是，如是，汝今善听，欲令此经久住故，当为汝说，召诸天、龙、夜叉、乾闼婆、鸠槃茶等咒术。若法师诵持此咒，则能致诸天、龙、夜叉、乾闼婆、阿修罗、迦楼罗、紧那罗、摩睺罗伽等，常随护之。是法师若行道路、若失道时，若在聚落、若在空闲，若在僧房、若在宴室，若经行处、若在众会，是诸神等，常当随侍卫护，益其乐说辩才。又复为作坚固忆念慧力因缘，无有怨贼得其便者，使是法师行立坐卧一心安详。文殊师利，何等为咒术章句？</p>
            <p>　　“郁头隶　头头隶　摩隶　遮隶　麑隶　梯隶缇隶弥隶睺楼　睺楼睺楼堙婆隶　韦多隶　麴丘隶　阿那祢　伽帝　摩醯履摩那徙摩祢　婆睺干地萨波楼帝罗婆波　伽帝　辛头隶　南无佛驮遮梨帝隶　南无达摩涅伽陁祢　南无僧伽和醯陁毗波扇陀祢　萨婆波祢麑帝隶　弥浮提底　萨遮涅提舍　梵岚摩波舍　多予利师鞞波舍多　阿哆罗提诧提萨婆浮多伽娑呵(呼奈切)　南无佛驮悉缠斗曼哆逻。</p>
            <p>　　“文殊师利，是为咒术章句。若菩萨摩诃萨欲行此经者，当诵持是咒术章句，应一心行，不调戏、不散乱，举动进止悉令净洁，不畜余食少欲知足，独处远离不乐愦闹，身心远离，常乐慈悲以法喜乐，安住实语不欺诳人，贵于坐禅乐欲说法，行于正念常离邪念，常乐头陀细行之法，于得不得无有忧喜，趣向涅槃畏厌生死，等心憎爱离别异相，不吝身命及一切物无有贪惜，威仪成就常乐持戒，忍辱调柔恶言能忍，颜色和悦无恶姿容，先意问讯除去憍慢，同心欢乐。<br>
            　　“文殊师利，此诸法师住如是法诵是咒术，即于现世得十种力。何等为十？得念力不忘失故，得慧力善择法故，得行力随经意故，得坚固力行生死故，得惭愧力护彼我故，得多闻力具足慧故，得陀罗尼力一切闻能持故，得乐说辩力诸佛护念故，得深法力具五通故，得无生忍力速得具足萨婆若故。文殊师利，若法师能住是行诵持咒术，现世得是十力。”<br>
            　　佛说是咒术力时，四天王惊怖毛竖，与无量鬼神眷属围绕，前诣佛所，头面礼足，白佛言：“世尊，我是四天王，得须陀洹道顺佛教者。我等各当率诸亲属，营从人民卫护法师！若善男子、善女人护念法者，能持如是等经读诵解说，我等四天王常往卫护。是人所在之处，若城邑聚落、若空闲静处，若在家、若出家，我等及眷属常当随侍供给，令心安隐无有厌倦，亦使一切无能娆者。世尊，又是经所在之处面五十里，若天天子、若龙龙子，若夜叉、夜叉子，若鸠槃茶、鸠槃茶子等，不能得便。”<br>
            　　尔时，毗楼勒迦护世天王，即说偈言：</p>
            <p>　　“我所有眷属， 亲戚及人民，<br>
            　　　皆当共卫护， 供养是法师。”</p>
            <p>　　尔时，毗楼婆叉天王，即说偈言：</p>
            <p>　　“我是法王子， 从法而化生，<br>
            　　　求菩提佛子， 我皆当供给。”</p>
            <p>　　尔时，揵驮罗吒天王，即说偈言：</p>
            <p>　　“若有诸法师， 能持如是经，<br>
            　　　我常当卫护， 周遍于十方。”</p>
            <p>　　尔时，毗赊婆那天王，即说偈言：</p>
            <p>　　“是人发道心， 所应受供养，<br>
            　　　一切诸众生， 无能办之者。”</p>
            <p>　　尔时，毗赊婆那天王子，名曰善宝，持七宝盖奉上如来，即说偈言：</p>
            <p>　　“世尊我今当， 受持如是经，<br>
            　　　亦为他人说， 我有如是心。<br>
            　　　世尊知我心， 及先世所行，<br>
            　　　从初所发意， 至诚求佛道。<br>
            　　　世尊无见顶， 今奉此妙盖，<br>
            　　　愿我得如是， 无见之顶相。<br>
            　　　我以爱敬心， 瞻仰于世尊，<br>
            　　　愿成清净眼， 得见弥勒佛。”<br>
            <br>
            　　　度智慧世尊， 即时以偈答：<br>
            <br>
            　　“汝于此命终， 即生兜术天，<br>
            　　　从兜术下生， 得见弥勒佛。<br>
            　　　二万岁供养， 尔乃行出家，<br>
            　　　既得出家已， 净修于梵行。<br>
            　　　贤劫中诸佛， 一切悉得见，<br>
            　　　亦得供养之， 于彼修梵行。<br>
            　　　过六十亿劫， 汝当得成佛，<br>
            　　　号名为宝盖， 国土甚严净，<br>
            　　　唯有菩萨僧， 为讲说妙法。<br>
            　　　寿命尽一劫， 若灭度已后，<br>
            　　　正法住半劫， 利益诸众生。”</p>
            <p>　　尔时，释提桓因与无数百千诸天围绕，白佛言：“世尊，我今亦当卫护能持如是比经诸法师等供养供给。是经所在之处，若读诵解说，我为听受法故往诣其所。又当增益法师气力，法句次第令不漏失。”<br>
            　　尔时，释提桓因子，名曰劬婆伽，持真珠盖七宝庄严奉上如来，即说偈言：</p>
            <p>　　“我常现了知， 世尊之所说，<br>
            　　　亦当如是行， 求佛一切智。<br>
            　　　世尊于前世， 无物不施与，<br>
            　　　我当随此行， 亦舍诸所有。<br>
            　　　我今法王前， 受持如是经，<br>
            　　　当数为人说， 以报如来恩。<br>
            　　　若爱念是经， 是即与我同，<br>
            　　　我当供养之， 为得菩提故。<br>
            　　　世尊声闻人， 不能守护法，<br>
            　　　于后恐怖世， 我当护是经。<br>
            　　　世尊安慰我， 又断诸天疑，<br>
            　　　我今当久如， 得佛如世尊。”<br>
            <br>
            　　　佛通达智慧， 即时与受记：<br>
            <br>
            　　“汝后当作佛， 如我今无异。<br>
            　　　过于千亿劫， 又复过百亿，<br>
            　　　尔乃得成佛， 号曰为智王。”</p>
            <p>　　尔时，娑婆世界主梵天王白佛言：“世尊，我舍禅定乐往诣法师，若善男子、善女人若说是法者。所以者何？从如是等经出帝释、梵王诸豪尊等。世尊，我当供养是诸善男子，是诸善男子应受一切世间天、人、阿修罗之所供养。”<br>
            　　尔时，妙梵天王即说偈言：</p>
            <p>　　“比丘比丘尼， 诸清信士女，<br>
            　　　其能受是经， 是世供养处。<br>
            　　　乃至有一人， 能行是经者，<br>
            　　　我要当为之， 演说如是经。<br>
            　　　敷众妙华座， 高至于梵天，<br>
            　　　于此座上坐， 演说如是经。<br>
            　　　若于恶世中， 所从闻此经，<br>
            　　　应发希有心， 踊跃称善哉！<br>
            　　　若无量世界， 大火悉充满，<br>
            　　　要当从中过， 往听如是经。<br>
            　　　能开佛道经， 若欲得闻者，<br>
            　　　积宝如须弥， 应尽供是人。”</p>
<div class="jwbt-box"><div class="jwbtbm"><a name=j0186-28><a href="0186.htm#MENU-top">嘱累品第二十四</div></div></a></a>
<p>　　尔时，世尊现神通力，令魔波旬及其军众来诣佛所，作是言：“世尊，我与眷属今于佛前立此誓愿。是经所流布处，若说法者及听法者，并彼国土不起魔事，亦当拥护是经。”<br>
            　　尔时，世尊放金色光照此世界，告文殊师利言：“如来今护念是经，利益诸法师故。是经在阎浮提，随其岁数佛法不灭。”<br>
            　　尔时，会中众生以一切华、一切香、一切末香而散佛上，作是言：“世尊，愿使是经久住阎浮提广宣流布。”<br>
            　　于是佛告阿难：“汝受持是经不？”<br>
            　　阿难言：“唯然受持。”<br>
            　　“阿难，我今以是经嘱累于汝，受持读诵，为人广说。”<br>
            　　阿难白佛言：“世尊，若人受持是经，读诵解说，得几所功德？”<br>
            　　佛告阿难：“随是经所有文字章句之数，尽寿以一切乐具，供养尔所诸佛及僧。若人乃至供养是经卷，恭敬尊重赞叹，其福为胜！是人现世得十一功德之藏。何等为十一？见佛藏，得天眼故；听法藏，得天耳故；见僧藏，得不退转菩萨僧故；无尽财藏，得宝手故；色身藏，具三十二相故；眷属藏，得不可坏眷属故；所未闻法藏，得陀罗尼故；忆念藏，得乐说辩故；无所畏藏，破坏一切外道论故；福德藏，利益众生故；智慧藏，得一切佛法故。”<br>
            　　佛说是经时，七十二那由他众生得无生法忍，无量众生发阿耨多罗三藐三菩提心，无数众生不受诸法漏尽心得解脱。<br>
            　　尔时，阿难即从座起，偏袒右肩，头面礼佛足，白佛言：“世尊，当何名此经？云何奉持？”<br>
            　　佛告阿难：“此经名为《摄一切法》，亦名《庄严诸佛法》，又名《思益梵天所问》，又名《文殊师利论议》，当奉持之。”<br>
            　　佛说是经已，文殊师利法王子，及思益梵天、等行菩萨，长老摩诃迦葉、慧命阿难，及诸天众、一切世人，受持佛语，皆大欢喜。</p>
            <div class="jw-bottom">
       <li><a href="0185.htm">上一部：乾隆大藏经·大乘五大部外重译经·胜思惟梵天所问经六卷</a> 
                　　　
      <li><a href="0187.htm">下一部：乾隆大藏经·大乘五大部外重译经·月灯三昧经十一卷</a></li></div></div>
     <div class="bottom-bt">乾隆大藏经·大乘五大部外重译经·思益梵天所问经</div></span></body></html>
