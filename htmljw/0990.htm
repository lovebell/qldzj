<!DOCTYPE HTML PUBLIC"-//W3C//DTD HTML 4.0 Transitional//EN">
<HTML><HEAD><TITLE>第0990部～佛说妙吉祥菩萨所问大乘法螺经一卷</TITLE>
<meta http-equiv="Content-Type" content="text/html; charset=utf-8" />
<META content="MSHTML 5.00.3700.6699" name=GENERATOR>
<meta name="viewport" content="width=device-width, initial-scale=1" />
<link href="../class/jw.css" rel="stylesheet" type="text/css">
<SCRIPT type=text/javaScript>
function doZoom(size){
document.getElementById('zoom').style.fontSize=size+'px'}
</SCRIPT>
</head>
<body>
<span id="zoom">

<a name="MENU-top"></a>

<div class="top-bt">
<div class="top-left">宋元入藏诸大小乘经·第0990部</div>
<div class="top-center">佛说妙吉祥菩萨所问大乘法螺经一卷</div>
<div class="top-right">宋西天三藏朝散大夫明教大师法贤奉诏译</div></div>
<div class=top-bm>
<div class=bm-bt><div class=bm-jbt>· 经名 · 卷数 · 跋序</li></div><div class=bm-jbt-left><div class=bm-jbtbm>· 品名 · 品数 · 译作者</li></div>
<div class=bm-zt>字体：<A href="javascript:doZoom(18)">大</A> <A href="javascript:doZoom(16)">中</A> <A href="javascript:doZoom(15)">小</A></div></div></div>
<div class=bm-bt><div class=bm-jbt><a href="0990.htm#j0990-1">佛说妙吉祥菩萨所问大乘法螺经</a></div></div></div>
<div class="jwzw">
<div class="jwbt-box"><div class="jwbt"><a name=j0990-1><a href="0990.htm#MENU-top">佛说妙吉祥菩萨所问大乘法螺经</div></div></a></a>
<p>　　如是我闻。一时佛在舍卫国普遍殿内。坐宝师子之座。与大苾刍众万二千五百人俱。复有菩萨摩诃萨。及百千缘熟所度之众。</p>
                      <p>　　尔时妙吉祥菩萨摩诃萨。承佛威神即从座起偏袒右肩右膝着地。合掌顶礼而白佛言。世尊。有大福德云何挍量。如是大福有无量俱胝那由他百千之数。缘熟所度之众意愿欲满。云何如来为彼法螺。</p>
                      <p>　　尔时世尊闻是语已。告妙吉祥菩萨言。妙吉祥。不可思议行大智慧大慈大悲。是大福德。如是大福令一切声闻缘觉发大方便精进持戒愿行成就得最上三摩地观想一切缘熟所度之众。即是如来法螺。</p>
                      <p>　　佛告妙吉祥菩萨。所有南阎浮提一切众生。持十善法所获福德。如是挍量于彼福德积成百倍。是即一金轮王福德。而彼轮王统四大洲七宝具足。所谓轮宝象宝马宝摩尼宝玉女宝主藏宝主兵宝。复有千子勇猛威德色相端严。能破他军。妙吉祥。彼金轮王有如是大威力。</p>
                      <p>　　复次妙吉祥菩萨。四大洲界所有一切众生。如是一一众生。各等一金轮王福德。于彼众生所有福德。如是挍量乃至千倍。是即一帝释天主福德。如是帝释有大威神福德之力。</p>
                      <p>　　复次妙吉祥菩萨。四大洲界所有一切众生。如是一一众生。各等一帝释福德。于彼众生所有福德。如是挍量百千倍数。是即一大力那罗延天福德。如是那罗延天。有大威神福德力故。</p>
                      <p>　　复次妙吉祥菩萨。四大洲界所有一切众生。如是一一众生。各等一大力那罗延天福德。于彼众生所有福德。如是挍量无数百千倍。是即一欲界他化自在天魔王福德。如是魔王宿种善根。生彼欲天有大威力。而能调伏诸天人故。</p>
                      <p>　　复次妙吉祥菩萨。四大洲界所有一切众生。如是一一众生。各等一魔王福德。于彼众生所有福德。如是挍量无数百千倍。是即一二千世界梵天福德。而彼梵天于二千世界行慈悲化故。</p>
                      <p>　　复次妙吉祥菩萨。于二千世界所有众生。如是一一众生。各等一二千世界梵天福德于彼所有福德。如是挍量无数百千倍。是即一三千大千世界主大自在天及梵天福德。彼大自在天及梵王。于三千大千世界行慈悲化故。</p>
                      <p>　　佛告妙吉祥菩萨。汝应见此劫坏之时。大火所烧经一中劫。尔时大自在天及梵天王降澍大雨。其水遍满三千大千世界上至梵天。而此大水即是大自在天及梵王威力所作。如是大自在天及彼梵王。种大善根得生彼天。具智慧有大威力。</p>
                      <p>　　复次妙吉祥菩萨。所有三千大千世界一切众生。如是一一众生。各等一三千大千世界大自在天及梵王福德。于彼众生所有福德。如是挍量无数百千俱胝倍。是即一大精进缘觉福德。妙吉祥。勿谓三千大千世界一切众生皆如大梵王福德。等彼缘觉而以为多。假使十方佛刹一切众生所有福德。等一精进缘觉犹未为多。</p>
                      <p>　　复次妙吉祥菩萨。于彼十方佛刹。一切众生所有福德。如是一一众生。各等缘觉福德。于彼众生所有福德。如是挍量无数百千俱胝那由他倍。是即一初发心菩萨福德。妙吉祥。勿谓无数百千俱胝那由他倍一切众生福德。等一初发心菩萨福德而以为多。假使十方尽虚空界所有卵生胎生湿生化生。有色无色。有想无想。非有想非无想。如是一切众生所有福德。无数百千俱胝那由他倍。等一初发心菩萨亦未为多。</p>
                      <p>　　复次妙吉祥菩萨。如是尽虚空界一切众生。各等初发心菩萨福德。如是挍量无数百千俱胝那由他倍。是即如来一毛孔量福德。诸佛如来身中毛孔。各各复有九十九千细妙毛孔。妙吉祥如是佛身一切毛孔所有福德。而以挍量无数百千俱胝那由他倍。是即如来身分之中一种好福德。如是佛身八十种好。各各具足如前福德。</p>
                      <p>　　复次妙吉祥菩萨。如来八十种好所有福德。而以挍量无数百千俱胝那由他倍。是即如来手足之下相文福德之量。如是各各相文皆有八十种好。显现手足之下颂曰。</p>
                      <p>　　伞盖幢吉祥　　鬘钩冠宝杖<br>
　　宝瓶象马虎　　金翅摩竭鱼<br>
　　龟鱼及孔雀　　迦陵频伽鸟<br>
　　命命佐沙鸟　　拶俱啰鸳鸯<br>
　　鹦鹉鹅鸠麦　　大药提努牛<br>
　　羖羊龙牛王　　宝山吉祥果<br>
　　播那波鹿王　　摩尼宝利剑<br>
　　金刚杵弓旗　　三叉犁钺斧<br>
　　捣杵箭罥索　　虞拏与弥伽<br>
　　梵天帝释主　　持国天水天<br>
　　广目多闻天　　大仙吉祥日<br>
　　火天月风天　　莲花万字相<br>
　　莎悉帝迦好　　讷哩嚩贤座<br>
　　镜拂憍尸迦　　童子童女天<br>
　　鼓螺密哩誐　　手钏及铃铎<br>
　　耳环与指环　　军拏罗罗多<br>
　　妙花王树王　　众中释师子<br>
　　如是等八十　　一一俱名好<br>
　　出现手足下</p>
                      <p>　　佛告妙吉祥菩萨。所有如是八十种好一切福德。如是挍量无数百千俱胝那由他倍。是即如来身分之中一大丈夫相福德。如是佛身三十二大丈夫相。一一各有如前福德。于佛身中分明出现。颂曰。</p>
                      <p>　　乌瑟腻沙相　　螺髻发绀青<br>
　　滋润而右旋　　额广而平正<br>
　　眉间白毫光　　皮肤妙柔软<br>
　　目广青莲叶　　齿密而齐整<br>
　　四十悉具足　　四牙俱锋利<br>
　　白类如珂雪　　腮脸并胸臆<br>
　　上半如师子　　舌相而广长<br>
　　身形妙圆满　　如尼拘陀树<br>
　　身毛顺右旋　　脐轮净深隐<br>
　　双股俱平正　　两腨如鹿王<br>
　　二足下平满　　手足俱柔软<br>
　　十指而纤长　　俱有网鞔相<br>
　　行步而直进　　舌常得上味<br>
　　善相属着身　　七处皆平满<br>
　　足下而平正　　常现千辐轮<br>
　　如是大丈夫　　三十二种相</p>
                      <p>　　佛告妙吉祥菩萨。如是三十二大丈夫相。于此三十二相所有福德。而以挍量阿僧祇不可思议不可称量无等等不可说不可说倍数。为缘熟度众所愿圆满福德。是故如来说因缘成熟所度之众而为法螺。</p>
                      <p>　　佛告妙吉祥菩萨。所有如来妙法螺音。无量无边阿僧祇世界一切众生悉得普闻。妙吉祥菩萨。非唯螺音如是。如来身光亦能照曜无量无边阿僧祇世界。令诸有情得见佛身如是不可思议。</p>
                      <p>　　佛告妙吉祥菩萨。大智慧大慈悲是大福德。一切声闻缘觉善解愿力行大方便。清净持戒得最上三摩地。</p>
                      <p>　　复次妙吉祥菩萨。佛身无为离诸相故。一切声闻缘觉及诸菩萨不能见故。如来所化色身有二种义故。一者酬于因中度生愿故。二者所度有情今缘熟故。是以如来化现色身。所现之身清净微妙。令诸众生亲近供养得大利益。</p>
                      <p>　　复次妙吉祥菩萨。佛身最上故相好最上。相好最上故光明最上。光明最上故梵音最上。梵音最上故说法最上。说法最上故佛行最上。是故如来所现色身。令彼有情得大利益。</p>
                      <p>　　复次妙吉祥菩萨。如来身中具摄一切诸相。随诸众生根欲性等利钝不同。所现色身各各有异。令诸众生各得亲近。乐闻妙法皆得度脱。乃至行住之时常得见佛。</p>
                      <p>　　佛告妙吉祥菩萨。如来具足应供正等正觉。出现世间慈愍有情。利益安乐无量人天诸众生故。</p>
                      <p>　　尔时妙吉祥菩萨摩诃萨从座而起。偏袒右肩右膝着地。合掌向佛顶礼世尊。而白佛言。我今快得善利。如是世尊三界无著最尊最胜。利益一切众生。佛观一切世法不动如须弥。无著如虚空。不可思不可议。非见非不见。</p>
                      <p>　　尔时世尊说此经已。妙吉祥菩萨摩诃萨。及诸苾刍并诸菩萨摩诃萨。一切天人阿苏啰巘达哩嚩等。闻佛所说皆大欢喜。信受奉行。</p>
                      <div class="jw-bottom">
       <li><a href="0989.htm">上一部：乾隆大藏经·宋元入藏诸大小乘经·佛说巨力长者所问大乘经三卷</A>
      <li><a href="0991.htm">下一部：乾隆大藏经·宋元入藏诸大小乘经·佛说四品法门经一卷</a></li></div></div>
     <div class="bottom-bt">乾隆大藏经·宋元入藏诸大小乘经·佛说妙吉祥菩萨所问大乘法螺经</div></span></body></html>
