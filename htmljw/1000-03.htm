<!DOCTYPE HTML PUBLIC"-//W3C//DTD HTML 4.0 Transitional//EN">
<html><head><title>第1000-03部～佛说大乘菩萨藏正法经四十卷（第二十一卷～第三十卷）</title>
<meta http-equiv="Content-Type" content="text/html; charset=utf-8" />
<meta content="Microsoft FrontPage 4.0" name="GENERATOR">
<meta name="ProgId" content="FrontPage.Editor.Document">
<meta name="viewport" content="width=device-width, initial-scale=1" />
<link href="../class/jw.css" rel="stylesheet" type="text/css">
<SCRIPT type=text/javaScript>
function doZoom(size){
document.getElementById('zoom').style.fontSize=size+'px'}
</SCRIPT>
</head>
<body>
<span id="zoom">

<a name="MENU-top"></a>

<div class="top-bt">
<div class="top-left">宋元入藏诸大小乘经·第1000部</div>
<div class="top-center">佛说大乘菩萨藏正法经四十卷（第二十一卷～第三十卷）</div>
<div class="top-right">宋西天三藏朝散大夫传梵大师法护等奉诏译</div></div>
<div class=top-bm>
<div class=bm-bt><div class=bm-jbt>· 经名 · 卷数 · 跋序</li></div><div class=bm-jbt-left><div class=bm-jbtbm>· 品名 · 品数 · 译作者</li></div>
<div class=bm-zt>字体：<A href="javascript:doZoom(18)">大</A> <A href="javascript:doZoom(16)">中</A> <A href="javascript:doZoom(15)">小</A></div></div></div>
<div class=bm-bt><div class=bm-jbt><a href="1000-03.htm#j1000-03-1">佛说大乘菩萨藏正法经卷第二十一</a></div><div class=bm-jbt-left>
<div class=bm-jbtbm><a href="1000-03.htm#j1000-03-2">持戒波罗蜜多品第七之四</a></div>
</div></div><div class=bm-bt><div class=bm-jbt><a href="1000-03.htm#j1000-03-3">佛说大乘菩萨藏正法经卷第二十二</a></div><div class=bm-jbt-left>
<div class=bm-jbtbm><a href="1000-03.htm#j1000-03-4">持戒波罗蜜多品第七之五</a></div>
</div></div><div class=bm-bt><div class=bm-jbt><a href="1000-03.htm#j1000-03-5">佛说大乘菩萨藏正法经卷第二十三</a></div><div class=bm-jbt-left>
<div class=bm-jbtbm><a href="1000-03.htm#j1000-03-6">持戒波罗蜜多品第七之六</a></div>
</div></div><div class=bm-bt><div class=bm-jbt><a href="1000-03.htm#j1000-03-7">佛说大乘菩萨藏正法经卷第二十四</a></div><div class=bm-jbt-left>
<div class=bm-jbtbm><a href="1000-03.htm#j1000-03-8">持戒波罗蜜多品第七之余</a></div>
<div class=bm-jbtbm><a href="1000-03.htm#j1000-03-9">忍辱波罗蜜多品第八</a></div>
</div></div><div class=bm-bt><div class=bm-jbt><a href="1000-03.htm#j1000-03-10">佛说大乘菩萨藏正法经卷第二十五</a></div><div class=bm-jbt-left>
<div class=bm-jbtbm><a href="1000-03.htm#j1000-03-11">精进波罗蜜多品第九之一</a></div>
</div></div><div class=bm-bt><div class=bm-jbt><a href="1000-03.htm#j1000-03-12">佛说大乘菩萨藏正法经卷第二十六</a></div><div class=bm-jbt-left>
<div class=bm-jbtbm><a href="1000-03.htm#j1000-03-13">精进波罗蜜多品第九之二</a></div>
</div></div><div class=bm-bt><div class=bm-jbt><a href="1000-03.htm#j1000-03-14">佛说大乘菩萨藏正法经卷第二十七</a></div><div class=bm-jbt-left>
<div class=bm-jbtbm><a href="1000-03.htm#j1000-03-15">精进波罗蜜多品第九之三</a></div>
</div></div><div class=bm-bt><div class=bm-jbt><a href="1000-03.htm#j1000-03-16">佛说大乘菩萨藏正法经卷第二十八</a></div><div class=bm-jbt-left>
<div class=bm-jbtbm><a href="1000-03.htm#j1000-03-17">精进波罗蜜多品第九之四</a></div>
</div></div><div class=bm-bt><div class=bm-jbt><a href="1000-03.htm#j1000-03-18">佛说大乘菩萨藏正法经卷第二十九</a></div><div class=bm-jbt-left>
<div class=bm-jbtbm><a href="1000-03.htm#j1000-03-19">精进波罗蜜多品第九之五</a></div>
</div></div><div class=bm-bt><div class=bm-jbt><a href="1000-03.htm#j1000-03-20">佛说大乘菩萨藏正法经卷第三十</a></div><div class=bm-jbt-left>
<div class=bm-jbtbm><a href="1000-03.htm#j1000-03-21">精进波罗蜜多品第九之六</a></div></div></div></div>
<div class="jwzw">
<div class="jwbt-box"><div class="jwbt"><a name=j1000-03-1><a href="1000-03.htm#MENU-top">佛说大乘菩萨藏正法经卷第二十一</div></a></a>
<div class="jwbtbm"><a name=j1000-03-2><a href="1000-03.htm#MENU-top">持戒波罗蜜多品第七之四</div></div></a></a>
<p>　　复次舍利子。五者修菩萨行者。以此善根于现生中离诸障难。于现生中不堕恶趣。恶作不能扰动其心。速得出离。如是五种希有之法。修菩萨行者。以善根力故皆得圆满。</p>
  <p>　　复次舍利子。以此善根力故。又复获得四种不离等引之法。何等为四。一者菩萨同其见者。于诸苦恼众生咸起大悲之心。二者所有男女眷属皆生尊重爱乐之心。三者老相逼来渐加衰迈。然其善力势分还增。四者所得财利百倍渐增一至于三。</p>
  <p>　　又复获得三种无损害法。何等为三。一者贪无损害。二者嗔无损害。三者痴无损害。又复获得四种安乐之法。何等为四。一者长时离诸病恼。二者身不枯悴。三者受用无诸阙乏。四者不为王难及盗贼难并余诸难而来逼恼。</p>
  <p>　　又复获得四种尊重之法。何等为四。一者为转轮王统四大洲。正法治化七宝具足。七宝所谓轮宝象宝马宝珠宝女宝主藏臣宝主兵臣宝。千子围绕各各勇健。悉具无畏最上色相。能伏他军。而四大洲所行所作。皆顺王化。辅弼大臣及诸小王。乃至国城民庶。咸悉尊重而皆信奉。二者于其七欲乐中不极耽爱。五欲所谓眼观色。耳听声。鼻嗅香。舌了味。身觉触。于斯五境受而无著。发净信心爱乐出家。速疾获得五种神通。得人非人常起尊重。三者在在所生。一切最胜。智胜慧胜王神通胜。此由过去世中修诸善行具大名称得转轮王最上之座。辅弼臣佐国城民众。于一切处常起尊重。四者乃至证成阿耨多罗三藐三菩提果最尊最上。于其一切天龙夜叉乾闼婆阿修罗伽楼罗紧那罗摩睺罗伽人非人等大众之中。而为高胜。修习戒定慧解脱解脱知见。如是法中亦复高胜。又能成就戒定慧解脱解脱知见法中高胜。如是四种尊重之法。谓由尊奉阿阇梨师长。随诸所作给奉水瓶。积集此等无量功德。以其摄受法故。成法利故。若来若去。如其所说不生违背。</p>
  <p>　　又复以此善根。获得四种缘具之法。何等为四。一者得王缘具。王缘具者即是仙中缘具。二者弃舍欲乐。发生净信爱乐出家。此说即是法之缘具。三者修菩萨行者。在在所生。若此生若他生及一切生。悉得宿命智通。而常不舍大菩提心。此说即是念缘具。四者乃至证成阿耨多罗三藐三菩提果。四众围绕尊重恭信。乃至一切天龙夜叉乾闼婆阿修罗迦楼罗紧那罗摩睺罗伽人非人等。而常围绕尊重恭信。</p>
  <p>　　又复修菩萨行者。于阿阇梨所。乃至受得一四句偈。如阿阇梨指诲。言来即来。言去即去。此是善根。此是不善根。此是有罪。此是无罪。此所应亲近。此不应亲近。此所作时为无义利生诸苦恼。此所作时利益安乐。如其所说不善不作。善法当作。无诸障碍亦无违背。以此善根得圆具者。获得四种高胜之法。何等为四。一者净戒高胜。二者身相高胜。三者身相圆满。四者得大慧根。得速疾慧猛利慧极迅速慧甚深慧善决择慧。身坏命终得生天界。</p>
  <p>　　又复获得四种不可观法。何等为四。一者获得内藏秘密。二者以善根力故。所有父母及余知识。乃至天龙夜叉乾闼婆阿修罗迦楼罗紧那罗摩睺罗伽人非人等。以清净心。而悉不能观见修菩萨行者所有顶相。三者以善根力故。随诸所作。所有父母知识乃至人非人等。以清净心或不清净心。而悉不能观见修菩萨行者。所有面门及二足门。何以故。彼不能观者。谓以菩萨希有相故。具士夫相故。士夫语言故。四者修菩萨行者。以具善根力故。菩萨生时不假扶持。即自于地安然伫立。遍观四方得最上智。何以故。谓以菩萨于先世中。历修无谄多闻圣道。得无谄眼根无谄眼境。乃至遍观三千大千世界。皆悉睹见而无障碍。天眼清净超过人眼。菩萨已得速疾大智。以其大智得圆具故。菩萨于一切众生所爱乐心。悉能了知。所以者何。以其菩萨先世所作善能摄受一切心故。尊重犹如圣妙药想诸珍宝想极难得想。如所说善道诸众生想。正法出生而善闻持。是故菩萨获得如是善决择智。由其具此决择智故。菩萨与一切众生净戒同等。乃至闻定慧解脱解脱知见同等。戒和合同等。乃至闻定慧解脱解脱知见和合同等。一切众生戒无动同等。乃至闻定慧解脱解脱知见无动同等。以一切众生戒无动同等故。即一切众生戒无动增长亦复同等。乃至闻定慧解脱解脱知见无动增长同等。一切众生威仪道行修行精进同等故。即一切众生互相推求。而一切众生所有戒闻定慧解脱解脱知见和合。所有一切众生戒等无动。一切众生戒等无动增长。一切众生威仪道行修行精进。总摄一切福蕴。于一切处诚谛推求平等。平等亦无平等可见。</p>
  <p>　　又复于其一切最极根本之处。一切众生互相推求所有我相平等。平等亦无平等可见。由是修菩萨行者。于刹那间速得一切业报。成就智生。于弹指顷。了知一切众生千种心行。如是一切推求我相而悉平等。平等亦无平等可见。住最上处了知我空。是故菩萨。如师子如大龙。初生履地即行七步。发菩提场胜果报故。一心清净肃恭住已。作如是言。我于天上人间最胜最上。我能为诸众生宣说极尽生老病死毕竟边际逼恼之法。舍利子。然后若诸菩萨若诸如来。即于三千大千世界。出净妙音显示一切。尔时大地普遍震动。皆生惊怖身毛喜竖相续自然天鼓音乐。而彼地方菩萨立时菩萨行时。皆悉震动光明出现。妙色相身乘光而住。凝然不动。而彼一切悉能瞻见。乃至成证阿耨多罗三藐三菩提果。一切众生悉不能见。此是第四不可见法。如是四种不可见法。皆由菩萨昔于阿阇梨所谛受诲言。若往若来随诸所作。以是善根力故。获得如来四种迅速之法。何等为四。一者随顺听受诸佛世尊。无虚假言宣说正法。二者以善根力故。佛自宣言。善来苾刍。即时须发自落袈裟着身。执持应器成苾刍相。三者以善根力故。如来于三时中了知一切众生心意。四者智起善解。胜妙方药拔除一切众生病苦。</p>
  <p>　　又复以其善根力故。获得四种无过失法。何等为四。若言如来有其火风刀毒四种难者。无有是处。又复获得四种无过失法。何等为四。一者若言如来能使无闻众生而听正法。及痴闇众生受法句者无有是处。二者不住等引心者。能令一念发心。无有是处。三者如来常住等引心中。若言不行慈悲喜舍。无有是处。四者若言如来普能摄受一切众生身色相者。无有是处。</p>
  <p>　　又复获得如来五种胜无量法。何等为五。一者如来戒闻无量。二者定无量。三者慧无量。四者解脱无量。五者解脱知见无量。</p>
  <p>　　又复获得四种愿智之法。何等为四。一者过去世中诸佛世尊无著无碍知见随转。二者未来世中诸佛世尊无著无碍知见随转。三者现在世中诸佛世尊无著无碍知见随转。四者如来不思议门之所成办。以不思议门故即具三世平等正等正觉之智。而正等觉智者不系属他。以是不思议智如来悉能了知诸法。若具如是不思议智。即能了知世间一切风雨等事。世间有风名曰顺次。其风吹鼓世间众生。是风高起三俱卢舍。盘旋空中。又复有风名曰如云。吹鼓世间。是风高起五俱卢舍。盘旋空中又复有风名曰痴冥吹鼓世间。是风高起十踰膳那。盘旋空中。又复有风名虚空相。吹鼓世间。是风高起三十踰膳那盘旋空中。又复有风名曰如来。吹鼓世间。是风高起四十踰膳那。盘旋空中。舍利子。如来应供正等正觉慧所摄故。能知六十八千俱胝风轮事相。西方有风名曰周广。吹鼓世间。是风高起六十八千踰膳那。住于大地水轮之中。从水轮起。复高六十八千踰膳那。舍利子。如前所说。过是算数三千大千世界。大蕴如来应供正等正觉。现住说法教化众生。其佛寿量三十俱胝岁。有三十俱胝那庾多大声闻众。皆是阿罗汉。诸漏已尽无复烦恼。乃至心得自在到于彼岸。有百俱胝大菩萨众。皆是已得住菩萨藏者。解决定义宣说多闻甚深法海者。善修空无相无愿。胜行之者。佛住千岁之后。入大涅盘。佛涅盘后正法住世经百千岁。其后所得如来舍利。广大流布。如我今时涅盘之后。舍利流布亦复如是。舍利子。如来无碍圣智最上无量。如来智风曼拏罗广大圆满。诸佛刹土亦悉圆满。舍利子。上方有世界。今无佛出世。彼有千缘觉众。现住教化众生。于彼种植善根智所摄故。舍利子。智所摄故如来不独了知。上方殑伽沙数等如来应供正等正觉现在说法者。所有十方无量不可数不思议无等比。如来应供正等正觉。现住说法者而悉能知。</p>
  <p>　　尔时。尊者舍利子前白佛言。世尊。修菩萨行者。植何等善根。而能圆具如来应供正等正觉如是无障碍智。佛言。舍利子修菩萨行者。若能善调伏心。起尊重想。从法出生圣妙药想。大珍宝想。极难得想。胜善根想。如所说想。极尊重想。摄受正法想。应当如是勤勇修进。舍利子。如来广多胜智。最上最胜无所断智。无量无数不思议无等比不可说。于一弹指顷。所有十方殑伽沙数诸佛刹土。若来若去若行若住。悉得解脱。舍利子。我所得解脱从闻持故速得解脱。极解脱者谓善解脱。何所解脱。谓解脱一切苦故。舍利子。若人闻是所说起尊重心。是人于所闻间。即能发生清净信心。如闻所住常得不离诸佛正法。随何等相名句文义。此等正法即能受持。以此善根殊胜力故即得四种胜慧之法。何等为四一者获得大慧。二者以胜慧故。而得见佛亲近摄受。三者以胜慧故净信出家。四者以胜慧故成证阿耨多罗三藐三菩提果。此是四种胜慧之法。</p>
  <p>　　又复获得四种无碍之法。何等为四。一者得生人中而无障碍。二者值佛出世亲近信奉而无障碍。三者净信出家而无障碍。四者成证阿耨多罗三藐三菩提果而无障碍。如是四种无碍之法。</p>
  <p>　　又复获得四圣分法。何等为四。一者得转轮王具胜金轮。二者得大梵王统于梵世。三者得帝释天主。四者成证阿耨多罗三藐三菩提果。而得圆满了知神通境界天上人间得真实眼。</p>
<div class="jwbt-box"><div class="jwbt"><a name=j1000-03-3><a href="1000-03.htm#MENU-top">佛说大乘菩萨藏正法经卷第二十二</div></a></a>
<div class="jwbtbm"><a name=j1000-03-4><a href="1000-03.htm#MENU-top">持戒波罗蜜多品第七之五</div></div></a></a>
<p>　　尔时世尊。说是义已。复增教示诸大菩萨摩诃萨众。说伽陀曰。</p>
  <p>　　应观世间能救护　　一切有情最胜因<br>
  　　诸无边智悉了知　　获得涅盘无量乐<br>
  　　往来殊胜获妙果　　永断世间诸苦因<br>
  　　遍善调伏生天中　　刹那远离诸恶趣<br>
  　　我今速得见诸佛　　远离一切苦难因<br>
  　　世间伏藏无有边　　随意自在悉获得<br>
  　　一切资财与珍宝　　随念应现于世间<br>
  　　八功德水亦复然　　河沙池沼悉澄湛<br>
  　　免离种种丑陋因　　一切不生诸苦恼<br>
  　　聋盲癞病等因缘　　善调伏者获妙果<br>
  　　所有世间诸患者　　若完若缺众生类<br>
  　　背伛癵躄矬陋形　　诸染着故悉减没<br>
  　　远离一切异类相　　当获最上殊胜报<br>
  　　面貌具足悉圆美　　善调伏者得妙果<br>
  　　色相端严大名称　　诸天咸来伸供养<br>
  　　八部皆生恭敬心　　一切有情亦如是</p>
  <p>　　复次善调伏者得此果利。除灭一切诸恶趣已。然后得生诸天界中。速疾成就大菩提果。善调伏者得此果利。善解一切诸有情心。善能通达诸有情行。行七步已。于诸世间发大音声。于诸识中获大智慧最胜解脱。皆得成就最上智慧。与诸有情皆悉明了。于智慧中善能安立。最胜智慧皆悉清净。于诸佛所皆悉成就。于诸体性智慧明了。于自他中皆悉成就。若诸有情具智慧力。于诸作用皆悉成就。善能如是宣说此义。少欲有情悉无愿力。多贪有情皆悉迷着。罪业因缘皆悉增上。积集恶业无量无边。于诸正法不能信受。若有有情诸少欲者。于正法中不生尊重。于诸有情不生恭敬极嗔恚相生染污心。自谓已得阿罗汉果。所有世间衰老病者诸大苦恼悉集其身。彼人获得如是果报。所有一切诸不善相。虚受应供诸饮食等。作不善业当堕地狱。不能持彼清净戒行。何况复得阿罗汉果。若生信解造诸塔庙。发恭敬心得生善处。如是持戒修行业已。舍利子。诸菩萨摩诃萨。求趣大乘正法藏者。应当亲近诸轨范师。而常获得无量善法。如是如是称赞功德。皆悉获得诸善果报。然后转增无量无边不可思不可量不可数无边功德。如是成已。舍利子。菩萨摩诃萨。安住菩萨藏者。得善调伏清净戒行圆满具足。诸菩萨行皆悉成办。云何名为戒行清净悉得圆满。舍利子。菩萨摩诃萨有十种行相。何等为十。一者一切有情于菩萨所不生娆害。二者菩萨于诸有情所有财宝不生贪着。三者菩萨远离一切诸有眷属。四者菩萨于诸有情不生欺诳。五者菩萨于诸有情及自眷属。不起离间诸恶语言。六者菩萨于无量劫。以柔软语化利有情。七者菩萨于诸有情不发绮语。八者菩萨于诸有情资生之具不生贪爱。九者菩萨于诸有情不生嗔恚。所有诽谤皆能忍受。十者菩萨远离邪见。亦不归依诸天趣故。舍利子。此十种法。皆是菩萨摩诃萨清净戒行具足之相。</p>
  <p>　　复次舍利子。菩萨摩诃萨。复有十种清净戒行。何等为十。一者菩萨于诸戒行坚持不破。不被无明之所侵娆。二者菩萨坚持戒行绝诸瑕玼。于诸险难而不生故。三者菩萨坚持禁戒。于诸烦恼杂染等事悉皆远离。四者菩萨持戒清净。于洁白法常不远离。五者菩萨持诸禁戒。常行平等随心自在。六者菩萨坚持禁戒。于诸智者不生毁谤而得安隐。七者菩萨坚持禁戒。而皆远离一切过失。八者菩萨坚持禁戒密护诸根令不起故。九者菩萨坚持禁戒。防护诸根初中后时皆悉成就。十者菩萨坚持禁戒。于正念中普尽无余皆悉圆满。舍利子。此十种法。菩萨摩诃萨皆悉成就。</p>
  <p>　　复次舍利子。菩萨摩诃萨。复有十种持戒行相。何等为十。一者菩萨坚持禁戒。于诸饮食少欲知足。二者菩萨坚持禁戒。断贪嗔痴生喜足故。三者菩萨坚持禁戒。于其身心不生贪爱。四者菩萨坚持禁戒。远离一切诸女人故。行住坐卧居旷野中。五者菩萨坚持禁戒。行头陀行常不忘失诸功德故。六者菩萨坚持禁戒。自在成办诸善根故。七者菩萨坚持禁戒。于胜种族常生欢喜。亦不正视余诸相好。八者菩萨坚持禁戒。言行相应于人天中不生欺诳。九者菩萨坚持禁戒。于自身中常行伺察。自心决定不生过失。于他过失亦不起见常行庇护。十者菩萨坚持禁戒。以四摄法化利有情常不弃舍。舍利子。如是十法。菩萨摩诃萨。皆能圆满清净戒行。</p>
  <p>　　复次舍利子。菩萨摩诃萨。复有十种清净圆满戒行之相。何等为十。一者菩萨坚持禁戒。于佛信解不生退屈。二者菩萨坚持禁戒。于正法中常能拥护。三者菩萨坚持禁戒。于大众中常生尊重。四者菩萨坚持禁戒。趣求菩提志意柔和。于无上果心不暂舍。五者菩萨坚持禁戒。于诸善友常能亲近。复能积集诸善功德。六者菩萨坚持禁戒。于诸恶友而常远离。于不善法皆能弃舍。七者菩萨坚持禁戒。于诸有情常起慈心而生愍念。八者菩萨坚持禁戒。于诸有情常起悲心。于险难中而常救护。九者菩萨坚持禁戒。爱乐正法如游园观生大喜乐。十者菩萨坚持禁戒。于违顺境心常舍离皆悉平等。舍利子。此十种戒行之相。菩萨摩诃萨。皆能如是清净圆满。</p>
  <p>　　复次舍利子。菩萨摩诃萨。复有十种清净行相。何等为十。一者菩萨坚持禁戒。于诸施度善能调伏一切有情。二者菩萨坚持禁戒。常行忍辱于自己心而常防护。三者菩萨坚持禁戒。于诸善法精进不退。四者菩萨坚持禁戒于诸定聚而常加行不生散乱。五者菩萨坚持禁戒。于胜慧中常乐多闻而无厌足。六者菩萨坚持禁戒。于菩萨藏而求正法。常修闻慧坚固无懈。七者菩萨坚持禁戒。而常伺察诸无常法。志求菩提不惜身命。八者菩萨坚持禁戒。于自寿命而常伺察如梦如幻刹那生灭。九者菩萨坚持禁戒。于自意愿及诸有情。一切善行清净圆满。十者菩萨坚持禁戒。以持戒力愿于当来生佛会中。及诸有情悉同圆满清净戒行。舍利子。菩萨摩诃萨。皆能圆满如是十种清净戒相。舍利子。菩萨摩诃萨。如是圆满清净戒行。当获天上及于人间种种吉祥殊胜妙果。菩萨于诸世间种种事业。悉皆明了。菩萨于诸世间种种妙欲悉能施与。一切有情而不自着。菩萨行慈行时。与诸有情等行慈行。互相怜愍而无损害。菩萨行菩萨行时。深信正法而无虚妄。复于一切有情。皆生父母之想。复于一切有情。亲近随顺而生信爱。于有为法。念念而生无常之想。于有为行皆生觉悟。于自身命而能弃舍故。得圆满清净戒行。尔时世尊。为诸菩萨说伽陀曰。</p>
  <p>　　色相光明妙无比　　宣说诸佛正法门<br>
  　　清净禁戒坚护持　　法身上妙当获得<br>
  　　远离愚盲诸苦恼　　癃残百疾不能侵<br>
  　　清净禁戒坚护持　　当获诸根悉圆满<br>
  　　势力广大无与等　　威德炽盛亦复然<br>
  　　智慧猛利超世间　　降伏一切诸魔障<br>
  　　以慧爱力摄群动　　能破一切诸疑网<br>
  　　天龙八部咸归依　　国王王属皆供养<br>
  　　能离一切诸恐怖　　安住禁戒无退转<br>
  　　不堕一切恶趣中　　行大法故具名称<br>
  　　一切有情着睡眠　　菩萨而能常警觉<br>
  　　复能游往遍四方　　为利有情求善法<br>
  　　最上珍宝及妻妾　　离我执故悉能舍<br>
  　　为求无上大菩提　　安住圆满清净戒<br>
  　　为求无上正法故　　于诸佛教生尊重<br>
  　　常作世间人中师　　能广供养于塔庙<br>
  　　能除一切嗔恚心　　于诸恶作悉能忍<br>
  　　以忍辱力而自安　　一切诽谤皆不动<br>
  　　能于言行悉相应　　一切时中无虚妄<br>
  　　当坐菩提大道场　　三千世界悉震动<br>
  　　而能尽求诸佛法　　亦不归依诸天趣<br>
  　　弃舍外道邪见心　　无上菩提誓成就<br>
  　　一切器杖及毒药　　有情持以互相害<br>
  　　菩萨救护于其中　　是故名为大智者<br>
  　　我于俱胝多劫中　　愍念一切含生类<br>
  　　若见受其苦恼时　　委身代彼无懈倦<br>
  　　一切有情多虚诳　　来菩萨所欲侵夺<br>
  　　造诸恶业阎浮中　　唯佛正法能除断<br>
  　　能施一切诸珍宝　　而常亲近诸善友<br>
  　　若诸有情侵害时　　终不起于恚恶意<br>
  　　一切有情身边处　　而常弃舍愚夫法<br>
  　　诸佛妙行获圆成　　清净戒足常不舍<br>
  　　而常善住诸佛法　　亦能于法皆随转<br>
  　　菩提行愿悉能行　　得成正觉菩提果<br>
  　　净证三明甘露法　　亦常善住于戒蕴<br>
  　　一切法习悉能成　　天上人间获妙供<br>
  　　为求一切无上法　　于诸事业悉明了<br>
  　　善解有情取舍心　　堪受人天诸供养<br>
  　　宣说最上甘露法　　于戒蕴中常清净<br>
  　　悟了无上菩提因　　一切魔障悉远离<br>
  　　诣菩提树安坐已　　譬如日月照世间<br>
  　　具大威德炽盛光　　于世间中为最上<br>
  　　慧眼最上出世间　　于无畏语先成就<br>
  　　示正道已悉圆成　　当施有情诸无畏<br>
  　　菩萨不起爱乐心　　于身命财能弃舍<br>
  　　世间珍宝无所贪　　当证无上菩提果<br>
  　　众等不舍菩提道　　具足持戒常精进<br>
  　　而能安住正法中　　远离一切诸谄诳<br>
  　　菩萨安住戒蕴中　　世间或有谄诳者<br>
  　　来菩萨所伸语言　　以真实语而教示<br>
  　　或有常持衣钵者　　多行谄诳而不实<br>
  　　欲施菩萨而无施　　菩萨正念无所动</p>
  <p>　　复次舍利子。如是菩萨摩诃萨。圆满清净诸戒行已。于诸世间有为法中不生爱乐。于诸有情常生母想。于五欲中生无著想。了知世法悉皆无相。心行平等无诸险恶。现前成办菩萨之行。何以故。菩萨摩诃萨。行平等心时。不离涅槃。若染污心而生执着。令诸险恶转生增胜。眼着色故。菩萨了知从识心生。烦恼虚假。离自性故而皆断灭。于诸攀缘而生计执。非真实法而为善法。菩萨知是虚妄自内心起。而生胜解。于诸烦恼尽得解脱。身亦解脱。于贪嗔痴悉皆尽故。何以故。此之贪法刹那尽故。若或别有贪法。若或别有尽法。悉皆真实。如是贪法真实了知。真实尽故。</p>
  <p>　　复次舍利子。然此贪法非于内心真实所起。是遍计故。彼人于法。若生分别亦非真实。若于真实知非真实。于诸苦恼而皆解脱。若离苦恼名真实者。彼真实无诸苦恼。性本清净是涅盘义。本非贪法。何以故。是涅盘中非想念故。彼贪尽处而是涅盘。若见贪尽而非贪尽。若见涅盘而非涅盘。而乃是名真实涅盘。何以故。贪及涅盘自性无异。本性和合。智者于此。知彼自性而求涅盘。若非真实而皆虚假。彼虚假中自性空故。云何名空。为其计执我我所故。而或计执我性常故。而或计执我性断故。而或计执一切诸法悉无变异。若无我人及无寿者。毕竟不生贪嗔痴法。彼法若生此法定有。是故复生我我所故。于我我所而皆复起一切行故。舍利子。起一切行者。由其四种积集之行。何等为四。一者身积集行。二者语积集行。为于寻伺发粗恶语。所作行业娆恼他故。三者心积集行。四者想积集行。为于自他计执想念故。诸有情悉被缠缚。(此上文标四行内二有解二阙解文梵本元无不可添足)</p>
  <p>　　复次舍利子。菩萨摩诃萨。见诸有情。如是色相。如是计想。如是颠倒。而皆不能与诸菩萨同修胜行。而生解了。何以故。菩萨摩诃萨。若与有情同修行时。恐彼损减。而我常求无畏法故。舍利子。菩萨摩诃萨如是缘故。于一切有情而生信重无有疑惑。舍利子。云何菩萨而生信重。菩萨摩诃萨。于一切有情如父母想。舍利子。菩萨摩诃萨。于一切有情无有遗余。而于无边世界。无始时来一切有情。皆悉曾为我之父母眷属。时彼有情。以贪爱故而生忘失。不记曾为父母眷属。复起嗔恙心时亦皆忘失曾为父母眷属。遂生弃舍。舍利子。菩萨摩诃萨。以此缘故而为譬喻。应当了知。菩萨摩诃萨于一切有情。常生眷属之想。舍利子。于过去无量无数阿僧祇劫。复于不可说不可说无边广大不可思议世。时于彼世中有佛。名为最上众如来应供正遍知明行足善逝世间解无上士调御丈夫天人师佛世尊。出现于世。住于世间九十俱胝岁有九十俱胝那踰多大声闻众。诸菩萨摩诃萨。悉来集会。时彼会中有一菩萨摩诃萨。得正念住。而生王宫胜种族中。当初生已。其王及后。各令八万四千采女而为侍卫。于是太子色相殊妙。身体端直洁白圆满。诸相具足人所乐见。由是外族眷属。见是太子威严色相。而皆来集亲近侍卫。舍利子。时彼太子有三善友。共营所居殊妙楼阁。谓于热时雨时寒时。于三时中而为娱乐。游往安住各遂其宜。复有千万人众。悉来随时。各奏音乐而共嬉戏。亲近承事供给。普遍发诸妙声。皆悉和合。时彼太子忽然思念生灭之法。息其音乐。寻思乐声从何而来。从何发生。何处是灭。云何是生。云何是灭。昼夜思念曾无睡眠。惟念无常厌离生灭。舍利子。此菩萨摩诃萨。得正念已。于四万岁心常厌离音乐之声。复于四万岁中。不乐世间所有诸欲。时彼菩萨未出家时。常勤修习四禅诸定。而得成办五种神通。从自舍宅腾空。往诣最上众如来之所。亲近瞻仰礼拜供养。欲问世尊诸善法要。舍利子。是时最上众如来已般涅盘。时彼菩萨而伸请问。诸大比丘及善男子。最上众如来已涅盘邪。善男子。我最上众如来已般涅盘菩萨闻是语已悲啼号泣闷绝躄地。良久乃苏。时彼菩萨忆念如来说伽陀曰。</p>
  <p>　　我佛明照于世间　　超一切法登彼岸<br>
  　　诸放逸行已远离　　清净妙果得成就<br>
  　　我于百千俱胝劫　　难值如来出世间<br>
  　　不逢供养染障深　　自舍如来谁救护<br>
  　　世间慈母非善友　　亦不称赞于如来<br>
  　　多生正法未曾闻　　于佛世尊难值遇<br>
  　　世间慈父非善友　　令我耽着于五欲<br>
  　　随顺五欲增染心　　使我不见如来相<br>
  　　我佛六十种妙音　　未尝得闻于佛所<br>
  　　故于善恶不能知　　令我永没生死海<br>
  　　复于多劫不遇佛　　于诸世间生愍念<br>
  　　发。愍念中悉能行　　了一切法到彼岸<br>
  　　我于俱胝多劫中　　不曾亲近供养佛<br>
  　　以放逸故历多生　　由是深障不见佛<br>
  　　我闻如来出于世　　到佛所已般涅盘<br>
  　　父母恩爱为所缠　　令我不得见调御<br>
  　　若值如来久住世　　我必得聆于正法<br>
  　　广修供养亲近时　　六十妙音闻具足<br>
  　　六十妙音本清净　　三世如来咸具足<br>
  　　我虽生住于世间　　不得亲闻梵音响<br>
  　　我生缘业多重障　　佛灭度已而来此<br>
  　　诸佛正法藏甚深　　无能开示于我等</p>
<div class="jwbt-box"><div class="jwbt"><a name=j1000-03-5><a href="1000-03.htm#MENU-top">佛说大乘菩萨藏正法经卷第二十三</div></a></a>
<div class="jwbtbm"><a name=j1000-03-6><a href="1000-03.htm#MENU-top">持戒波罗蜜多品第七之六</div></div></a></a>
<p>　　复次舍利子。时彼菩萨摩诃萨说是偈已。而更前诣最上众佛般涅盘所。头面礼竟涕泪交流。绕百千匝却住一面。复说伽陀曰。</p>
  <p>　　如来于诸有情中　　善说最上真实法<br>
  　　我今发起真实心　　愿求无上菩提果<br>
  　　佛具大智真实身　　今灭度已我不见<br>
  　　志发誓愿等如来　　当获殊妙诸相好<br>
  　　我昔曾于俗舍中　　于如来法不恭敬<br>
  　　现招劣弱深钝根　　致诸魔障来娆恼<br>
  　　今我未得闻正法　　无量苦恼常逼迫<br>
  　　愿得亲睹调御师　　发起宿植善根本<br>
  　　我今发是诚实语　　对诸八部天龙众<br>
  　　证明我此真实心　　愿获当来真实果<br>
  　　愿我当承善根力　　得见最上人中尊<br>
  　　闻正法已获神通　　如大龙故注甘雨<br>
  　　愿我不堕八难中　　远离一切诸欲染<br>
  　　于佛常生谛仰心　　恶魔重障无能缚<br>
  　　愿我常于诸佛所　　亲得闻持正法藏<br>
  　　洁白之业速圆成　　无边佛慧皆通达<br>
  　　愿我速获真实语　　以真实故得成佛<br>
  　　当坐菩提大道场　　说真实法利含识<br>
  　　愿我早同最上众　　振神通力大千界<br>
  　　俱胝天众围绕时　　获利益者心欢喜<br>
  　　佛神通力难思议　　住虚空中复难见<br>
  　　愿以赞叹功德因　　放净光明照我等<br>
  　　佛神通力无有量　　愍念有情常显现<br>
  　　以上妙法令我闻　　亿千万偈叹无尽</p>
  <p>　　复次菩萨摩诃萨。心生欢喜转复增进。说伽陀曰。</p>
  <p>　　若我往昔承记别　　现生当得成佛道<br>
  　　一切有情随我心　　所修供养皆圆满<br>
  　　真净境界不思议　　求菩提者当趣入<br>
  　　众生若发如是心　　无量如来常再见</p>
  <p>　　复次舍利子。是菩萨摩诃萨。昔曾于诸佛所。深种善根亲近供养。皆悉成办无量根力。于此没已得生天界。二十俱胝劫不堕恶趣。二十俱胝劫不耽五欲之乐。复于往昔。亲近供养七千如来。于一一如来所。广大成办诸供养事。为求无上正等正觉。于一切时常修梵行。以是往昔善根力故。得成阿耨多罗三藐三菩提。号曰娑罗树王如来应供正遍知明行足善逝世间解无上士调御丈夫天人师佛世尊。十号具足出现于世。彼佛会中有诸声闻皆来集会。复有二十俱胝比丘。与大阿罗汉四万人俱。诸漏已尽无复烦恼。逮得己利尽诸有结。心得自在到于彼岸。舍利子。彼娑罗树王如来寿命二十俱胝岁。般涅盘后正法住世满一万岁。像法住世亦复如是。全身舍利流布世间。普遍供养广作佛事。尔时世尊说伽陀曰。</p>
  <p>　　我于二十俱胝劫　　不曾堕于诸恶趣<br>
  　　二十俱胝劫数中　　亦不耽着于五欲<br>
  　　七千如来当住世　　于彼时中般涅盘<br>
  　　修梵行故得成就　　常与有情获法欲<br>
  　　今我得成菩提道　　故号娑罗王如来<br>
  　　二十俱胝劫数中　　安立有情菩提果<br>
  　　觉悟菩提最上因　　饶益一切有情故<br>
  　　二十俱胝岁数中　　当为有情常说法<br>
  　　常与四十俱胝众　　同坐道场宣正法<br>
  　　诸漏已尽悉无余　　获得涅盘殊妙果<br>
  　　三世如来身舍利　　我尝建塔六十千<br>
  　　复立俱胝数宝幢　　于万年中伸供养<br>
  　　正法住世一万岁　　诸有智者获利益<br>
  　　清净妙音宣演时　　普获闻者心欢喜</p>
  <p>　　复次舍利子。菩萨摩诃萨圆满清净戒行。于一切有情而生对治。于父母所不生贪爱。于诸有情发起对治。于诸欲境不生耽着。菩萨摩诃萨云何是欲法。云何对治法。欲法者。谓眼观色欲。耳听声欲。鼻嗅香欲。舌了味欲。身着触欲。而生和合。于此和合而生耽着。是名欲法。既生耽着而被缠缚。于诸缠缚生决定想。此缠缚法毕竟虚假。由贪迷故深乐缠缚。此缠缚法总有三种。谓浅深极深。诸有情等应当远离此缠缚法。又色是缠缚。声香味触皆是缠缚。云何色是缠缚。所谓成就身命色故。生于我想。补特伽罗想。寿者想。常想。不坏想。决定不变想。尘境物想。萨伽罗想。五蕴想。此等皆是色法缠缚。又色是缠缚。成就身命色法故。所谓世间诸有欲法。爱着身命妻孥眷属。是名色法缠缚。乃至触欲皆是缠缚。诸有染缘而渐成就。诸不善业而皆积集。耽着诸欲不能暂舍。舍利子。云何是欲无过失。谓洁白清净欲无过失。然于恶趣不生爱着。云何于恶趣中不生爱着。谓欲无过失。舍利子。诸有情等。于诸欲事而常亲近。无有少分不曾暂舍。由此业报遍受苦果。舍利子。于千世界次第伺察。遍观察已。诸恶朋友。无有一人可比于妻。何以故。舍利子。一切有情由愚痴故。诸有智者而常毁弃。是故当知显现正法。诸无智者而常摄受。是故当知显现非法诸有为法。男女妻妾互相耽着而生爱乐。邪道摄受男女妻妾数数爱取。障难出离。障难持戒。障难修定。障难生天。障难涅盘障难一切洁白之法。又复摄受奴婢眷属。以要言之。又或摄受恶友。为地狱饿鬼畜生之所摄受。又复摄受男女妻妾。即彼摄受一切杂染诸不善根。又复摄受男女妻妾乃至饮食。尽其边际而为障碍。欲见如来而为障碍。欲闻正法而为障碍。欲近圣众而为障碍。佛之知见。清净洁白之法。一切圣众。由障碍故皆不能见。于时分中欲求成就。而为障碍。求七圣财而为障碍。于不正信法返生摄受。乃至破戒悭吝恶慧无惭无愧。皆悉摄受。于非七圣财返生摄受。又复摄受男女妻妾。即彼摄受疾病疮疣疼痛猛火毒蛇诸苦。又复摄受男女妻妾所住舍宅。犹如冢间。于其冢间发悲号声。无诸亲友乃至听受。增长痴迷。是虚幻法。于诸善法而为障碍。以要言之。舍利子。破戒之人诸有恶法。如世霜雹毁一切物。破坏善法亦复如是。又复耽着男女妻妾。如贪味人。舐于利剑。食热铁团诸不净物。又身垢秽以贪着故。用香花灯涂而自供养。如地狱中极大苦器而自严饰。又复于诸奴婢摄受驱使。又复摄受黑瘦恶人种种毁弃。又复摄受驼驴猪狗种种畜类。即是摄受一切苦恼。又复摄受男女妻妾者。舍利子。决定宁入千踰缮那极大猛焰热铁城中。不应摄受父母男女妻妾。常起如是染爱之心即便堕落。何况领受诸触境事。何以故。诸苦所因。以贪染法为诸根本。损害善法根本。忧悲苦恼根本。系缚善法根本。秽恶根本。生盲根本。而非慧眼洁白根本。如常履践热铁地上。悉令是人堕落邪道。以何因缘。说名为妻妻所作为。如负重担而能忍受。又甘领纳任持重担。长时不舍受诸苦恼。逼迫身心为其损害。如是因缘。说名为妻。如是有情。由起爱故返为奴仆。由耽着故不得自在。被诸打缚皆悉信伏。倍生钦仰随诸走使。如是因缘说名为妻。若具足说广大无量。舍利子又重担者。所谓五蕴色受想行识。而此五蕴名大重担。不能弃舍男女妻妾。宿因缘故而为眷属。舍利子。此为破戒缘。坏正行缘。不正见缘。乐饮食缘。地狱饿鬼畜生缘。作胜慧障。闭涅盘门。以是因缘集一切苦。说此名为宿因眷属。又舍利子。母之种族亦多过失。说此种族无量无边。幻化等事。有人随顺则生过失。诸有魔事如在掌中。波旬眷属及诸魔女。种种幻惑多种过失。以轻掉心侮戏心。颠狂心猿猴心。善能显现如是幻惑。以是因缘故。说名为母之种族。舍利子。又此幻惑亦名聚落。而建王城四衢道陌。人民世界。广大无量不可思议。以是因缘故。说名为幻惑聚落。舍利子。如是幻惑诸欲过失。应堕恶趣。舍利子。譬如幻师作幻惑事。而于众中备诸幻具。广能显现种种幻事。女人幻惑亦复如是。舍利子。世间有情见彼女人。而被缠缚。或时闻声。或时手触。或时歌舞起心爱着。或时和合起诸幻惑。或时啼泣。行住坐卧于一切处悉被缠缚。供给走使返为奴仆。舍利子。譬如世间成熟苗稼。遭大雨雹之所损坏。舍利子。母之种族亦复如是。而能损坏夫之种族。亦能损坏一切洁白之法。舍利子。诸欲过失应堕恶趣。一切愚夫不能了知。而返摄受妻妾眷属。舍利子。此诸菩萨于诸欲过失无义利事。以方便力而能远离。云何一切愚夫异生。弃背正法返生愚痴。非丈夫想。应于一切佛菩萨摩诃萨所。作大丈夫想。应当弃舍非丈夫想。不应生诸嗔恚之想。于诸善趣作大丈夫。起诸正行。不于恶趣作非丈夫起诸邪行。不于地狱饿鬼畜生起诸趣向。不于破戒起诸趣向。不乐于破戒众中而暂安住。唯乐于最上最胜一切无上正法无障无碍佛慧而起趣向。而乐对治诸不善法起诸趣向。愿我当来作师子吼。不乐随顺诸不善法作异兽吼。愿我当来如佛显现金色之身。不作异生凡夫之身。常为世间导善之首。又于人中无诸险难。安然寝膳无所乏少。常得清净诸妙饮食。皆悉丰足。亦不厌舍世间粗粝饮食。常愿于寂静处修习禅定。速得成就最上最胜妙三摩地。专注一境远离动乱诸惑障染。常得游戏诸佛定门。亦复远离声闻缘觉诸有定门。不乐依止一切愚夫异生诸有定门。亦不乐着色受想行识五蕴而住。不乐依止地水火风空识而住。不乐依止欲界色界无色界而住。亦不乐于此界他界而住。虽复于彼见闻觉知妙触境界。及所证得寂静思惟。亦复不乐依止而住。愿常依止如实静虑之者。虽乐修定于自他身常无损害。愿常圆满佛之智慧。所有欲界诸有为事。悉不愿乐。舍利子。菩萨摩诃萨。智者有四种出离法。何等为四。一者出离欲界。二者出离一切有情界。三者出离知恩不报而不亲近。四者出离一切苦行。应当发起此之四种出离之法。舍利子。菩萨摩诃萨住恶趣中。见诸殊妙母之种族。亦不发起贪爱之心。应当发起四种之想。何等为四。一者损减想。二者险难想。三者便利不净想。四者脓血秽污想。舍利子。菩萨摩诃萨住恶趣中。又应发起三种之想。何等为三。一者如母想。二者如妹想。三者亲女想。应当发起此三种想。如是舍利子。菩萨摩诃萨。而常善说修习思惟。及诸经典悉应信受。我观世间。无有一人于无量劫来。非母能生。非父能育。至于一切有情循环养育。一切有情亦悉曾为我之父母。或于往昔曾名为母。至于今生返名为妇。彼诸行人应当修学。与诸愚夫异生。我当住于不相违行。如是行相随顺于此。贪爱为心。内心专注作是思惟。所谓贪爱之心。彼云何见生与未生。若或贪爱眼中诸色。彼诸行人内心坚固。应当伺察。于自眼中而生爱着。云何眼中而生见见云何自性而见自性。云何自眼而见自眼。如是自眼四大所成。仗众缘故而非自性。既非自性而生爱着。爱着之心亦非自性。何以故。彼性非有此心亦无由差别故而生爱着。诸愚夫异生由不了故住无分别。我今乐住有分别中而生进求。何以故。如是色相非功德法。是欲思惟。尔时世尊说伽陀曰。</p>
  <p>　　互相和合为一义　　此中无有义差别<br>
  　　亦非内心坚固生　　由贪爱故名积聚<br>
  　　云何真实中真实　　而于四大生爱着<br>
  　　此法犹如于瓦木　　是中不生爱乐心<br>
  　　由我执故生遍计　　从不真实为积聚<br>
  　　不真实中贪爱生　　真实贪爱不可得<br>
  　　设于十方遍寻求　　真实贪性不可得<br>
  　　于不真实计执已　　贪爱心生还积聚<br>
  　　彼若如是生伺察　　循环于此遍推穷<br>
  　　随诸增胜推穷时　　真实贪爱不可得</p>
<div class="jwbt-box"><div class="jwbt"><a name=j1000-03-7><a href="1000-03.htm#MENU-top">佛说大乘菩萨藏正法经卷第二十四</div></a></a>
<div class="jwbtbm"><a name=j1000-03-8><a href="1000-03.htm#MENU-top">持戒波罗蜜多品第七之余</div></div></a></a>
<p>　　尔时世尊说是偈已。告舍利子言。我今所说于诸契经。展转增胜随顺根力应当信解。舍利子。又此眼等譬如泡沫不可撮摩。于泡沫中无我无人。无众生无寿者。无补特伽罗。无意生无儒童。无作者亦无受者。如是了知诸法不生。离一切相。此中何有贪爱之者。又此眼等譬如阳焰。一切烦恼贪爱集生。前际后际无我无人无众生无寿者无补特伽罗无意生无儒童无作者亦无受者。如是了知诸行不转。离一切相。此中何有贪爱之者。又此眼等譬如芭蕉。体不实故。于芭蕉中无我无人。乃至离一切相。此中何有贪爱之者。又此眼等譬如幻化。颠倒集生此幻化中无我无人。乃至离一切相。此中何有贪爱之者。又此眼等犹如梦中。见诸色相非真实故。于此梦中无我无人。乃至离一切相。此中何有贪爱之者。又此眼等犹如谷响。由缘生故。于谷响中无我无人。乃至离一切相。此中何有贪爱之者。又此眼等犹如影像。随诸业惑之所显现。此影像中无我无人。乃至离一切相。此中何有贪爱之者。又此眼等譬如浮云。聚散无定体非究竟。此浮云中无我无人。乃至离一切相。此中何有贪爱之者。又此眼等譬如电光。刹那变灭。此电光中无我无人。乃至离一切相。此中何有贪爱之者。又此眼等犹如虚空。离我我所。于空法中无我无人。乃至离一切相。此中何有贪爱之者。又此眼等犹如愚聋。无所觉知。又如草木墙壁瓦砾诸非情物无所觉知。而此愚聋非情法中无我无人。乃至离一切相。此中何有贪爱之者。又此眼等犹如诸行。皆流转故。亦如风鸢假缘和合。此诸行中无我无人。乃至离一切相。此中何有贪爱之者。又此眼等皆是虚假。一切不净之所积聚。此虚假法无我无人。乃至离一切相。此中何有贪爱之者。又此眼等如镜中像。随物显现旋有旋无。是破坏法。此镜像中无我无人。乃至离一切相。此中何有贪爱之者。又此眼等犹如苦井。老病死苦四蛇二鼠交相侵迫。此苦井中无我无人。乃至离一切相。此中何有贪爱之者。又此眼等无实边际。浮尘之根死法所侵。乃见边际。此边际中无我无人。无众生无寿者。无补特伽罗。无意生无儒童无作者亦无受者。如是了知离一切相。此中何有贪爱之者。舍利子。蕴处界法亦复如是。若菩萨摩诃萨。内心坚固真实相应。永不堕于贪爱法中。若堕贪爱。无有是处。于贪爱法真实厌离。舍利子。是名菩萨摩诃萨戒行清净。又菩萨摩诃萨如是圆满清净戒行。于诸有情不生损害。至于微细有情悉能饶益。亦复不惜躯命。普于一切无所不舍。或受佗恩而能还报。自佗受用悉令圆满。又菩萨摩诃萨于一切处。宁丧身命远离种种邪欲之行。宁丧身命不以妄语及以两舌虚诳有情。于自眷属常生喜足。宁丧身命远离绮语。常出慈爱柔顺之语决定正直之语。常自护身。于佗尘境不生贪爱。宁丧身命不生嗔恚。人所毁呰终不倾动。而能忍受诸恶语言。宁丧身命不生邪见。何以故。归依诸佛心不退转。常持禁戒无所毁犯。亦复不乐世智辩聪。唯学佛慧。坚持禁戒常无过失。远离险恶诸杂染法。坚持禁戒远离诸恶烦恼积习。常得成就洁白胜行。增长往昔普施饮食。坚持禁戒随心所欲。自在而行安乐吉祥。持诸禁戒于诸智者不生毁谤。初中后时正念无失。于持戒中离诸讥谤。诸有过失皆悉不生。于诸根门而常密护。于持戒中具大名称。诸有善法而常摄受。少欲知足于诸应供而常知分。欢喜持戒断诸攀缘。常行正直。持诸禁戒于三业中而常伺察。乐居旷野。坚持禁戒于诸女人常生厌离。而常爱乐诸圣种族。坚持禁戒誓愿不观世间美境。于头陀行而无缺漏。持诸禁戒于自善根不由他起。言行相应。持诸禁戒于诸人天不生虚诳。常生慈心而复增胜。于诸有情无损害意起大悲心。常持禁戒忍受一切诸苦恼事。欢喜持戒爱乐诸法。而无执着常修舍行。持诸禁戒于逆顺境常行平等。于自过失常能伺察。随顺他心而常守护。善能调伏一切有情。持诸禁戒而能圆满檀波罗蜜。持诸禁戒而能圆满戒波罗蜜。坚持之心无人能胜。持诸禁戒而能圆满忍辱波罗蜜。于诸善法而为究竟。持诸禁戒而能圆满精进波罗蜜。于静虑中不生懈倦。持诸禁戒而能圆满禅波罗蜜。修习闻慧常无间断。持诸禁戒而能圆满胜慧波罗蜜。志乐亲近诸善知识。持诸禁戒坚固积集菩提分法。远离恶友。持诸禁戒常得远离诸险苦难。于自身分常生厌离。持诸禁戒于无常想而能伺察。于自寿命复能弃舍。持诸禁戒而常不乐久住于世。唯常远离诸相违行。持诸禁戒于自心意。常极清净离诸热恼。持诸禁戒远离贪爱。不自贡高而能谦下。持诸禁戒纯直无谄。柔和软语如实相应。持诸禁戒获大名称。普遍一切而自调伏。持诸禁戒常无嗔恚。好乐寂静。以善语言化利有情。持诸禁戒如实而说悉无违背。以四摄法摄受有情。持诸禁戒常护正法。于自法财而无匮乏。诸有智者于此戒蕴悉皆具足。而能行诸菩萨之行。舍利子。菩萨摩诃萨。以是持戒波罗蜜多故。而能发起勇猛之心。所有魔事及魔眷属。悉皆隐蔽诸娆恼事。亦复不现。</p>
<div class="jwbt-box"><div class="jwbtbm"><a name=j1000-03-9><a href="1000-03.htm#MENU-top">忍辱波罗蜜多品第八</div></div></a></a>
<p>　　舍利子。云何菩萨摩诃萨忍辱波罗蜜多。是菩萨摩诃萨。为护禁戒发起勇猛。修行具足忍辱波罗蜜多。修是行时。世间所有一切娆恼不饶益事。皆能忍受。若寒热饥渴暴风酷日。若蚊虻水蛭毒虫之类。共来触恼悉能安受。若诸众生以恶语言互来毁谤。及欲损害菩萨身命。菩萨尔时心无恐怖。不生恚恼亦无怨结。已生现生当生悉能忍耐。舍利子。是名菩萨摩诃萨修行具足。忍辱波罗蜜多。又舍利子。我于往昔长夜之中。常修如是忍辱观法。若一切有情固来毁骂。加诸嗔恚而行捶打。以粗恶语种种诽谤。我于尔时不生忿恚。不生嫉妒不生恼害。亦不以其不饶益事反相加害。舍利子。我自成就忍辱观已。常起悲心愍念有情。增长忿怒嗔恚嫉妒。堕烦恼中。复以善巧种种方便而觉悟之。令得出离获妙果报。若诸有情弃背菩萨。不从善化返增恶行。于一切处常获丑陋不如意报。何以故。嗔恚行业是丑陋因。是不善业。是杂染业是下劣业。非正士业。非善友业。此不应作。当知嗔恚诸不善业。能令引趣堕三恶道。能令引趣焰魔罗界。能令引趣随地狱道生畜生中。于焰魔罗界以为眷属。如是嗔恚诸恶行业。能令引趣无财下劣夜叉趣中。能令引趣无财下劣饿鬼趣中。如是嗔恚诸恶行业。能令引趣贫穷下贱丑陋人中。舍利子。我自往昔不曾修作如是行相。菩萨摩诃萨亦应不修如是行相。又舍利子。此中云何是别异法。云何种种别异修作。我等所修善法相应。彼等所修非善法相应是别异法别异修作。舍利子。菩萨摩诃萨。应当如是随我修学。何以故。菩萨摩诃萨当修学时。或有有情来相娆恼。不起忿怒嗔恚之心。于诸行相亦不作意。常自思惟作忍辱观。成熟有情诸善根本。舍利子。假使有人以金银琉璃砗磲码瑙珊瑚琥珀末尼珠等。满四大洲以用布施。不如行此忍辱波罗蜜多。何以故。菩萨摩诃萨。以忍辱故能令有情不堕轮回。趣无漏道。</p>
  <p>　　复次舍利子。菩萨摩诃萨。应当不起嗔恚之心。而常作意念佛念法念僧。何以故。以是归命功德之力。当得成就无量善根。亦令有情皆悉念佛念法念僧。作是念时常得觉悟。我与有情何善何恶。若不思念佛法僧宝。即被忿怒嗔恚。恶行常相缠缚。菩萨作是思惟。若起嗔恚即非正理。若能忍辱即是正理。菩萨应当远离一切嗔恚业行。当行忍辱波罗蜜多时。应先思念佛法僧宝。是三宝力。能令一切有情同行是行。舍利子。我已成就如是行相。得成阿耨多罗三藐三菩提。为诸有情转妙法轮。愿诸如来摄受于我。善男子。当发阿耨多罗三藐三菩提心时。为诸有情转妙法轮。当获诸佛胜无碍解无量知见。菩萨修是忍辱波罗蜜多。如是行相。对治忿怒嗔恚恶行。亦当忆念东方有殑伽沙等世界。彼有殑伽沙等如来应供正等正觉。现住说法利益有情。时诸菩萨为彼如来之所授记。善男子。我亦已发如是阿耨多罗三藐三菩提心。为诸有情说法教化。如是南西北方四维上下亦有殑伽沙等世界。彼有殑伽沙等如来应供正等正觉。现住说法利益有情。时诸菩萨为彼如来之所授记。善男子。我亦已发如是阿耨多罗三藐三菩提心。为诸有情说法教化。常乐称赞忍辱波罗蜜多。作师子吼。永得远离忿怒嗔恚诸恶行法。若诸有情或乐修作种种利益。菩萨尔时。见诸有情如是修作。我亦随顺作诸义利。云何此中种种难作易作。</p>
  <p>　　复次舍利子。菩萨摩诃萨与一切有情。应当如是修学忍辱波罗蜜多。若不随顺如是修学。非我善友。若能随顺作义利事。是名善友。是故了知无所侵害。是义利事。我当深乐。不舍有情作诸义利。尔时世尊。说伽陀曰。</p>
  <p>　　我于俱胝亿劫中　　荷负有情不义利<br>
  　　见诸有情受苦时　　不曾暂舍而安住<br>
  　　有情种性本义利　　互相教示为善友<br>
  　　设遇诸恶侵娆时　　为义利故常忍受<br>
  　　遍满一切阎浮提　　于佛刹中亦如是<br>
  　　一切珍宝悉充盈　　为善友故皆能施<br>
  　　若或有人持利剑　　欲来割截我支体<br>
  　　以忍辱故生慈心　　永无怖畏诸苦恼<br>
  　　或有忿怒嗔恚者　　坚持苦毒来侵娆<br>
  　　以忍辱力而称扬　　安住忍苦曾无恼<br>
  　　有持刀杖及毒药　　以嗔恚相欲加害<br>
  　　为利有情诸善根　　于诸恶法能忍受<br>
  　　我今不学诸愚夫　　亦不习彼下劣行<br>
  　　广修殊胜饶益因　　当趣涅盘无上果</p>
  <p>　　复次舍利子。菩萨摩诃萨应当如是修学忍辱波罗蜜多。于百千万俱胝那由他劫。假使有人将诸杖木瓦石种种器仗。而打击之。于少时间闷绝躄地。命将欲尽良久乃苏。菩萨尔时作是思惟。叹未曾有。我今于此再得寿命。然后应当如是修学最上最胜忍辱波罗蜜多。假使有人来于我所。须我头目及其骨髓身肉手足。如殑伽沙数满一大劫。我当尔时终无吝惜。亦复不起忿怒嗔恚诸恶行法。何以故。若起忿怒嗔恚诸恶行法。我于百千劫中所集善根。应当散坏。我今转复坚固积集。百千劫中所植善根。无令失坏。而为修习难得阿耨多罗三藐三菩提法。何以故。我等诸菩萨众。以忍辱力而为甲胄。舍利子。菩萨摩诃萨于大乘心。不应退转使魔得便。不能成就难得阿耨多罗三藐三菩提。于菩提心不应退转。使心散乱。今其魔事作诸障碍。云何魔事。所谓耽着自分饮食。是为魔事。耽着三衣。是为魔事。分别教化。是为魔事。为利养故使人赞叹。是为魔事。乐自利行。是为魔事。断灭多种洁白之法。是为魔事。乃至断人静住。障修福慧。障人亲近诸轨范师。断人修习菩提行法。是为魔事。舍利子。菩萨摩诃萨。若于菩提道而生退转。起散乱意。一切恶魔即得其便。何以故。诸有魔障。于长夜中伺求其便。入菩萨心能令增长忿怒嗔恚。舍利子。我于往昔坚持禁戒。修行忍辱波罗蜜多时。通达善法。其名仙人。于彼时中有大魔王。化五百丈夫众。皆以勇猛作大嗔怒。于五百年中。行住坐卧昼夜相逐作大嗔怒。或于道路井邑聚落及白衣舍。或旷野中。常以嗔恚虚诳不实幻惑有情。舍利子。是彼魔众于五百年中。常于我边作大嗔怒生诸过失。我于尔时谛察思念。以怜愍故发大慈心。为诸魔众广说妙法。时彼魔众得闻法已。诸恶行业皆悉殒灭。舍利子。我于尔时。为彼魔众说是法已。令诸有情成熟善根。当得阿耨多罗三藐三菩提。又复为彼谄曲破戒乐不善法难调有情。及诸多贪多嗔多痴有情。作善缘故。令得成熟阿耨多罗三藐三菩提。愿我当来成等正觉。最初度脱诸有情类。令得涅盘。舍利子。我于彼时。除诸妄念常生正念。具足饶益有情善行。而于三际不曾暂舍。舍利子。若菩萨摩诃萨。进求阿耨多罗三藐三菩提时。应当具足忍辱波罗蜜多。若菩萨于自身中。已生未生种种恶病极重苦恼。乃至死苦。菩萨尔时。具足忍辱波罗蜜多。皆能忍受。舍利子。菩萨摩诃萨。应当坚固安住菩萨忍辱波罗蜜多。所谓应当了知不忿怒。是名菩萨忍辱不损害。是名菩萨忍辱无诤语。是名菩萨忍辱不杀害。是名菩萨忍辱护自身命。是名菩萨忍辱护他身命。是名菩萨忍辱常护身语意业。是名菩萨忍辱内心谛察修忍辱行。是名菩萨忍辱远离贪爱。是名菩萨忍辱随顺业报。是名菩萨忍辱清净身语意业。是名菩萨忍辱以忍辱力。而复获得人间天上胜妙快乐。是名菩萨忍辱而复获得菩萨圆满殊胜相好。是名菩萨忍辱而复获得如来深妙清净梵音。菩萨积集坚固善行。是名菩萨忍辱远离一切世间娆恼。是名菩萨忍辱。或有伺求一切过失。菩萨于彼不生损害。是名菩萨忍辱。以要言之。乃至获得如来十力十八不共法大慈大悲大喜大舍一切胜法悉皆圆满。应当了知。是菩萨摩诃萨安住忍辱波罗蜜多。舍利子。菩萨摩诃萨修忍辱行时。或有人来嗔怒恼害。菩萨尔时了知虚幻。如对谷响而不加报。乃至打击杀害。菩萨于彼谛察。皆悉了知如幻如化。亦不加报。或有人来种种称赞。不以为喜。何以故。菩萨以自分圆满真实功德。而为眷属。于世间法亦不耽着。于自过失而能悔谢。于他过失不生毁呰。为能圆满菩提分法。作大佛事。而复思念。已作罪业悉皆虚假。诸相违行无义利事。悉能弃舍。舍利子。是名菩萨摩诃萨忍辱波罗蜜多。</p>
  <p>　　复次舍利子。菩萨摩诃萨忍辱波罗蜜多。所谓自身毕竟忍辱。有我等相非究竟忍。何以故。若他嗔恚来娆恼时及能忍受。于心境中俱不可得。而菩萨作是思惟。何者为嗔何者为忍。于法数中。云何眼等处而有嗔恚。又复伺察。于十二处忍辱亦不可得。展转入解有情等相悉无所得。又此忍辱非实究竟。至于忍辱名字如空谷响。是名苦空无常无我。于忍辱等作如是解。又此忍辱亦非究竟。谓于是法我无颠倒。彼是颠倒。于忍辱行起高下相。又此忍辱非实究竟。谓于是法我能解脱。彼非解脱。于忍辱行而非相应。又此忍辱亦非究竟。谓于是法我居正道。彼非正道。于忍辱行生二种相。又此忍辱非实究竟。谓于是法于空能忍。于见非忍。于无相中而能忍受。于有相中而不能忍。若于无愿无求而皆能忍。于有愿有求而不能忍。若于无积集攀缘而能忍受。于有积集攀缘而不能忍。若于烦恼尽处而能忍受。于烦恼处而不能忍。又于善处而能忍受。于不善处而不能忍。若于无过失处而能忍受。于有过失处而不能忍。若于无漏法而能忍受。于有漏法而不能忍。若于出世间法而能忍受。于世间法而不能忍。若于清净法而能忍受。于杂染法而不能忍。若于涅盘法而能忍受。于生死法而不能忍。此等忍辱有对治故非实究竟。云何名为究竟忍辱。若能随顺空性。于见非见中。非有非无。若能随顺空性。于有愿有求及无愿无求。非有非无。若能随顺空性。于积集攀缘中。非有非无。若能随顺空性。于清净法及杂染法。非有非无。若能随顺空性。于善不善法。非有非无。若能随顺空性。于诸过失及非过失。非有非无。若能随顺空性。于诸行中及涅盘法。非有非无。是名究竟忍辱。何以故。谓过去未来见在诸法皆不生故。众缘无尽忍辱无尽。若于是法。非有为非无为。亦非和合。亦不增减亦无成坏。亦非作者亦非养者。彼不生故。是名无尽。说此是为真实忍辱。舍利子。如是菩萨能行是行者。是名诸大菩萨摩诃萨忍辱波罗蜜多。若彼菩萨摩诃萨。能行是菩萨相应行时。一切魔王及魔眷属。作诸魔事及诤讼等。皆悉不现。是名菩萨摩诃萨成就最上忍辱波罗蜜多。</p>
<div class="jwbt-box"><div class="jwbt"><a name=j1000-03-10><a href="1000-03.htm#MENU-top">佛说大乘菩萨藏正法经卷第二十五</div></a></a>
<div class="jwbtbm"><a name=j1000-03-11><a href="1000-03.htm#MENU-top">精进波罗蜜多品第九之一</div></div></a></a>
<p>　　复次舍利子。云何名为菩萨摩诃萨精进波罗蜜多。佛言舍利子。菩萨摩诃萨修精进波罗蜜多相应行时。先令魔事隐没不现。次当发起不退具足勇猛精进。不惜身命坚固勇悍志求修习。此菩萨藏正法明文。复能书写受持听闻读诵。解其义趣为人解说。又菩萨摩诃萨于诸契经。亦复教人听闻书写受持读诵。解其义趣为他人说。舍利子。譬如有人行真实行。执持种种金刚器仗。与百人战而无怯惧。勇捍敌众不惜身命。菩萨摩诃萨。行精进行亦复如是。应当坚固发起最上精进。志求菩萨藏正法曾无弃舍。发胜解行不退精进。</p>
  <p>　　复次舍利子。若菩萨摩诃萨行坚固精进行时。不惜身命。所有三千大千世界中。卵生胎生湿生化生。有色无色有想无想。非有想非无想。乃至堕于有情数者。于一刹那一腊缚一牟呼栗多。如是展转满一劫已。往昔已来未曾受生。今始受生获得人身。亦当精进读诵受持。乃至为人演说。令他受持。舍利子。我今乐说譬喻以明斯义。譬如有人行真正行。执持利剑能御恶友。及断身命而得全胜。舍利子。彼菩萨摩诃萨亦复如是。一心发起勇猛精进无怖畏心。于菩萨藏正法悉能受持。舍利子。菩萨摩诃萨。而能具足不退转地精进之行。复能速疾具足无量精进之力。所谓净心勇猛。持戒勇猛。忍辱勇猛。精进勇猛。三摩地勇猛。胜慧勇猛。胜行勇猛。舍利子。菩萨摩诃萨虽能如是起诸勇猛。曾无一念起杀害意。非如恶友起勇猛心而能杀害。</p>
  <p>　　复次舍利子。我说此菩萨摩诃萨。犹如梵王如天帝释如妙高山。而无动摇。大慈大悲及善胜解。复能通达不退转地神通境界。善知有情种种心行。心如大地一切平等。如水火风及虚空等。心皆平等。复能除灭贪嗔痴等一切过失。</p>
  <p>　　复次舍利子。菩萨摩诃萨。譬如殑伽沙数世界满中七宝持用布施。不如闻是大乘菩萨藏正法。精进思惟而能修行。得成阿耨多罗三藐三菩提果。诸菩萨摩诃萨等。应当寂静思惟如是修学。舍利子。菩萨摩诃萨。若能如是广大随顺修学。即得圆满无量广大善根。由闻如是精进波罗蜜多。而能成就最胜妙果。何以故。舍利子。决定爱乐阿耨多罗三藐三菩提故。舍利子。菩萨摩诃萨于菩萨藏正法中。为由听闻读诵书写受持。为人演说。应当发起勇猛精进。如是展转于诸险难。亦当固往而无劳苦。云何难去能去。所谓妙趣涅盘令魔波旬不能得便。说是菩萨正士修相应行者。勇猛精进为求如是三乘涅盘之道。于三恶趣。令诸有情于杂染法而能断除。于持戒忍辱诸波罗蜜多。多闻修习而求出离。若有有情行非善业及诸懈怠。应生怜愍皆悉令发勇猛精进。舍利子。菩萨摩诃萨诸智增者。于懈怠有情或当远离。于精进有情或当共住。何以故。舍利子。唯求涅盘最上第一清净解脱。舍利子。又菩萨摩诃萨行精进波罗蜜多时。亦令一切有情而共行之。复能利乐一切有情。善说正行普令觉悟。为令引入无上道故。尔时世尊。说伽陀曰。</p>
  <p>　　勇猛精进悉无碍　　常得尊高无与等<br>
  　　于菩萨藏正法中　　称为任持大智者<br>
  　　思惟无上正法义　　得不思议智慧门<br>
  　　复于正法求出离　　当获如来亲授记<br>
  　　勇猛修习大胜慧　　坐菩提树正思惟<br>
  　　令诸魔怖悉退伏　　由持智慧精进力<br>
  　　普现一切戒清净　　世间事业尽能习<br>
  　　复能利乐诸有情　　具足精进无损减</p>
  <p>　　佛告舍利子。我灭度后后五百岁。若有有情行是行时。于诸契经爱乐受持。当得无量胜慧福聚富贵尊严。及得如来十力四无所畏。四正断法慈悲喜舍。佛十八不共法。乃至一切佛法。总略而聚各各明了。心得清净除遣魔事。令诸有情。尽生死苦向涅盘道。复于彼时。诸违顺境一切弃舍。舍利子。若于彼时诸有情类。智慧相应善巧方便。求进阿耨多罗三藐三菩提。修持净戒常乐多闻习诸禅定。修智慧业及胜解脱解脱知见。进求佛法。及乐利乐一切有情。断除邪见乐求正见。出离轮回。修行圣道演说正法。复于彼时破诸魔障。令贪嗔痴悉皆除灭。断无明暗令生明慧。舍利子。如是之法若能听受。即能生长一切善根。积集成就最上精进。若能如是听闻正法魔不得便。而于一切佛法之中不生疑惑。舍利子。时彼有情。福力具足内心正行。当得阿耨多罗三藐三菩提。又此有情。于诸契经而能听诵。爱乐受持极大欢喜。于菩萨藏正法。受持读诵修行成办甚大欢喜。亦复如是。我说是人能于一切如来教中。而得成就。设复有人不专读诵。以因缘故暂来听受。作意爱乐生大欢喜。亦复获得最上第一坚固精进。乃至如是于菩萨藏正法真实微妙行相。能以少分为他人说。舍利子。譬如大海水中有成熟果。色香具足漂浮水上。有一丈夫见如是果。起大勇猛精进胜行。入大海中。见水暴涌不顾沉溺。复以二手持取其果。或一或二或取三果。而出大海。然后诣彼寂静之处。观看是果乃尝其味。复自念言。我于往昔未识是果。色香美味亦复不知。又作是念。发大勇猛复往大海再取其果。果乃不现。但见海水波涛暴涌。而生苦恼于时退还。然念是果色香美味殊妙可爱。我于先时悔不多取。舍利子。我灭度后后五百岁。法欲灭时。若有有情于布施持戒胜慧精进。少能信解亦复如是。以是因缘于诸契经。听闻称赞受持读诵。为人演说乃至一四句偈。为魔波旬之所娆恼。不能建立受持读诵。兴显供养种种称赞。由如是故悉皆弃舍。又复展转少分听闻读诵称赞受持于寂静处思惟修习。为魔得便。于一切处常令退屈。时彼行人作如是言。苦哉苦哉。我于如来无上法中。为减没者。于真实法。不令我等听闻受持。乃至于牟呼栗多时。思念如来正等正觉。尚不能得。</p>
  <p>　　复次舍利子。又苾刍众为魔所持。于诸契经不能听闻读诵。时魔波旬现大众前。种种毁訾。此诸契经非佛所说。但是世间虚假文饰。舍利子。彼大众中有诸苾刍。闻是语已。于一切处魔力所加。悉不听受。</p>
  <p>　　尔时世尊。说伽陀曰。</p>
  <p>　　若人闻是正法已　　令诸魔众悉远离<br>
  　　而于一切佛法中　　决定信解除疑惑<br>
  　　若或薄福诸有情　　于此正法不能听<br>
  　　为彼有情薄福故　　闻亦不能生信解<br>
  　　或有具足福力者　　听闻受持生信解<br>
  　　于此正法少听闻　　能遣一切诸魔事<br>
  　　如是薄福诸有情　　于此正法不生信<br>
  　　以不信故堕恶趣　　犹如生盲无所见<br>
  　　若有具足福力者　　于此正法深信解<br>
  　　以深信故生善趣　　速疾犹若酥投水<br>
  　　一类少福诸有情　　闻法展转生烦恼<br>
  　　彼人长夜受苦恼　　为愚痴故不解脱<br>
  　　于佛菩提悉弃舍　　速疾堕落恶趣中</p>
  <p>　　舍利子。如来有清净洁白智慧之法。舍利子。于四众中。若有一类苾刍苾刍尼优婆塞优婆夷。于如来灭后法欲灭时。于诸契经。听闻读诵爱乐受持者。若有一类有情。于一切处不能爱乐受持读诵者。如来于彼一一了知。又诸有情于此契经若能听已。发起正行如理修行。当获四种具足清净洁白无障碍法。何等为四。一者获得具足清净洁白戒波罗蜜多无障碍法。二者获得常遇如来。见诸妙相具足清净洁白无障碍法。三者得见慈氏如来。获得具足清净洁白无障碍法。四者获得如理相应诸善根力。具足清净洁白无障碍法。舍利子。获得如是四种具足清净洁白无障碍法。舍利子。若我灭后法欲灭时。于大乘行如是行相。修相应行者。发起殊胜精进之行。复于契经受持读诵。为人演说展转听受。时彼有情复有十种魔事。智者应当悉皆了知。于此魔事不应随顺。转复发起勇猛精进。成办佛事。何等名为十种魔事。舍利子。若有苾刍于诸契经。发起乐欲受持读诵。时魔波旬而来娆恼。此是第一魔事。智者应当于此了知。不应随顺。舍利子。若有苾刍于诸契经。发起乐欲受持读诵。时魔波旬而来娆恼。令诸眼目生诸疾病。此是第二魔事。智者应当于此了知。不应退屈。舍利子。若有苾刍于诸契经。发起乐欲受持读诵。时魔波旬而来娆恼。令其身分生诸病苦。此是第三魔事。智者应当于此了知。不应退屈。舍利子。若有苾刍于诸契经。发起乐欲受持读诵。令心散乱不乐本住。此是第四魔事。智者应当于此了知。不应随顺。舍利子。若有苾刍于诸契经。发起乐欲受持读诵。令其发起极忿怒心互相诤竞。令诸契经不能安立。此是第五魔事。智者应当于此了知。不应随顺。舍利子。若有苾刍于诸契经。发起乐欲受持读诵。令其互相执持斗诤俱陷王难。起恶语言。利如毒箭更相损害。如是行相。令诸契经不得流通。由斗诤业速疾退转。此是第六魔事。智者应当于此了知。不应随顺。舍利子。若有苾刍于诸契经。发起乐欲受持读诵。时魔波旬而来诲诱住白衣舍。复令发起种种斗诤。如是行相。于诸契经不能受持。令生诽谤。由斗讼业速疾破坏。此是第七魔事。智者应当于此了知不应随顺。舍利子。于彼时分法欲灭时。或有少年诸苾刍众。于此法中出家未久。于诸契经爱乐受持坚固信解。发阿耨多罗三藐三菩提心。时彼苾刍闻是经已。得大欢喜。彼亲教师乃语少年诸苾刍言。此非佛菩提非佛法律。不应受持。时诸苾刍闻是语已。于少时间。于佛菩提而不信受。又彼苾刍互相谓言。我昔修习佛菩提法。今令我等不乐修习。所有往昔诸善根力使当断灭。返令如是堕染法中。乃至命终生诸恶趣。受大苦恼。舍利子。应知此等是魔所说。如是积集诸地狱业。诸有情等毁谤三宝不顺佛言。如来于三世中悉能了知。又诸有情发起精进修大乘行。如来于此亦能了知。舍利子。我今又令诸菩萨等起四种想。何等为四。一者于自身业而善调伏。二者于善修作而妙观察。三者于他所作不乐观察。于诸有情起大悲心。四者于空寂处行住坐卧。于自他心随顺防护。如是名为起四种想。</p>
<div class="jwbt-box"><div class="jwbt"><a name=j1000-03-12><a href="1000-03.htm#MENU-top">佛说大乘菩萨藏正法经卷第二十六</div></a></a>
<div class="jwbtbm"><a name=j1000-03-13><a href="1000-03.htm#MENU-top">精进波罗蜜多品第九之二</div></div></a></a>
<p>　　复次舍利子。时彼有情多起邪见横生计执。说法苾刍亦复减少。为人轻贱不生尊重。亦不恭敬亲近供养。有诸苾刍非法说法。于其正法不乐亲近。设见有人于诸契经。而生恭敬尊重供养。有大力能种种称赞者。共生侮慢。舍利子。时彼苾刍得离欲者。爱乐受持。未离欲者。于诸契经不乐受持。于大众前随顺魔众。此是第八魔事。智者于此应当了知。不应随顺。舍利子。若有苾刍于诸契经。虽生爱乐受持读诵解说书写。为利养故随顺世间。诸有情等起偷盗业。于三种事数数作意。何等为三。所谓贪着衣服饮食及诸卧具。于此三事而多追求。此是第九魔事。智者于此应当了知。不应随顺。舍利子。若有苾刍于此大乘诸契经中。行相应行。而能发起最上精进。书写受持爱乐读诵。广为人说。时彼苾刍为魔所持。业烦恼障之所覆蔽。于杂染法随顺爱乐。戏论语言而常相应。耽着睡眠。于睡眠中亦乐耽着诸杂染法。又复耽着炫惑女事。深乐随顺如是行相。于诸契经。不乐书写受持读诵广为人说。舍利子。时彼苾刍。于如来教生爱乐者。不欲断灭如来圣教。不爱乐者。恶业苾刍为魔所著。欲令佛法速疾断灭。此是第十魔事。舍利子。如是十法诸有智者。应当于此一一了知。不应随顺。尔时世尊。说伽陀曰。</p>
  <p>　　时彼所有一切处　　由彼业故魔障生<br>
  　　于诸白法悉弃舍　　不乐思择诸义利<br>
  　　胜慧减少恶慧增　　于正法中不安住<br>
  　　乐闻非法悉能行　　堕恶趣中为境界<br>
  　　如是展转命终时　　覆藏瑕玼为救护<br>
  　　尊重亲教阿阇梨　　一时俱堕于恶趣<br>
  　　我于俱胝千劫中　　为利世间修苦行<br>
  　　常于有情思善巧　　悉令远离三毒火<br>
  　　我时证得大菩提　　能转清净妙法轮<br>
  　　于人天中无与等　　世出世间称第一<br>
  　　我今不应当弃舍　　世间有情极难得<br>
  　　令彼魔众悉退散　　皆能离苦获安乐<br>
  　　又令痴闇道路中　　持六度等真善行<br>
  　　于诸佛教悉相应　　而能获得菩提道<br>
  　　于如是法听受已　　复能演说真实空<br>
  　　令彼安住正信中　　是故得离诸魔众<br>
  　　于此最上真实中　　若有弃背真实法<br>
  　　非真实相作真实　　不能远离诸魔众<br>
  　　若有有情于佛所　　欢喜坚固生尊重<br>
  　　听闻如是正法时　　获得吉祥胜义利<br>
  　　正信有情欢喜已　　诸有魔众生苦恼<br>
  　　于一切处作善时　　魔众竞来为恐怖<br>
  　　时魔假作苾刍相　　巧出语言相诳惑<br>
  　　于众迅疾生动乱　　谓菩提道非真实<br>
  　　自言我法真实因　　汝应坚固求安住<br>
  　　发生如是戏论已　　然后轻侮复毁谤<br>
  　　时彼苾刍魔所著　　信魔语故生放逸<br>
  　　谓言此法非佛乘　　因是弃舍涅盘道<br>
  　　复背正觉合诸尘　　而于佛法不信受<br>
  　　由执我见粗重已　　速疾堕落恶趣中<br>
  　　纵有少分诸苾刍　　而复爱乐非真实<br>
  　　各于大乘空法中　　互相伺求诸过失<br>
  　　纵遇最上真实法　　以杂乱故不听习<br>
  　　复于义理生恐怖　　舍正法故无所归<br>
  　　彼时无有说法者　　不信解人而复众<br>
  　　如是纵有说法师　　悉皆弃舍不听受<br>
  　　若于世尊末法中　　复能利乐诸有情<br>
  　　彼时多有魔障侵　　于此勿应生退屈<br>
  　　未来若有苾刍众　　决定于法生信解<br>
  　　宁丧身命坚护持　　速获证悟圆常果</p>
  <p>　　尔时舍利子。及诸大苾刍等。于大众中闻是修习大乘行者。于诸险难能行正法。各各发起广大无量坚固勇猛精进之力。如是行相。于此大乘菩萨藏正法。听闻读诵书写受持展转教示广为人说。又复说是善巧譬喻。譬若有人善能守护祖宗库藏。今见财宝渐欲减没而生忧恼。如我今见释迦如来。于无量百千俱胝那由他阿僧祇劫。修行是难得阿耨多罗三藐三菩提法渐将减没。我等苾刍亦复如是。共生忧恼。宜各发起广大无量勇猛精进。坚持守护大乘菩萨正法宝藏。又苾刍言。譬如有人。有一亲子端正殊妙。父母见时适悦其心。观视子相目不暂舍。其子忽然于险难处堕落其中。有大飞禽捉持而去。又复堕落那落迦边高险之处。时彼父母。发勇悍力持取而还。如我今者佛灭度后。若有正士于无上法宝生大信敬。欲求出离。而于彼时受持读诵如说修行。我以如来无上法宝共相付嘱。精进守护亦复如是。无令为彼诸恶人辈之所侵坏。又苾刍言。譬如世间聚集兵众。行列阵势欲相斗战。是时众中少分有情。见彼军众心无怯弱。安住其前。护诸兵众无令斗战。又复众中有多勇悍。见是兵众心无怯弱。安住其前。如是展转乃立战功。如我今者佛灭度后法欲灭时。若有有情。内心坚固护持正法。亲近善友乐求出离。被坚固铠发起广大精进之力。破魔军众。如是行相于法宝中。若有少分精妙思择亦复如是。乃至一四句偈为人演说。令他随喜。信受佛语不生疑谤。亦复告示令多有情随喜称赞过去未来现在诸佛无上妙法。令其安住。时诸苾刍乃至广说无量譬喻。佛告舍利子。如实行相。我说是人所得福聚。犹如虚空无有限量。说不能尽。又舍利子。佛灭度后是人难得。我说名为是殊胜丈夫。是最上丈夫。是勇猛丈夫。是大丈夫。得佛法分。不乐自利小乘静住。唯行坚固大乘正行。又复不乐赞叹自他名誉。唯乐赞叹大乘功德。舍利子。乃至临命终时。于此正法亦复受持读诵。于真实空决定胜解。</p>
  <p>　　复次舍利子。于后末世破戒苾刍。亦复增盛毁谤正法。于诸世间外道经典。多乐修习。舍利子。于此劫浊烦恼浊众生浊见浊命浊恶世之中。若有苾刍。能以勇锐破诸斗诤而得安住。常愿不离诸佛菩提。于三时中。应作观想善能安住。尔时世尊说伽陀曰。</p>
  <p>　　亲近如来正法藏　　能破一切老死苦<br>
  　　于自利行非相应　　常乐利乐诸有情<br>
  　　于我所说正法中　　恭敬爱乐能建立<br>
  　　彼堪我为调御师　　即是如来真弟子<br>
  　　若于正法不乐闻　　又复不能善安住<br>
  　　彼人堕落恶趣中　　如轮于海速沉没<br>
  　　于千俱胝劫数中　　遇佛出世极难得<br>
  　　彼人为魔之所著　　纵得遇佛生厌怠</p>
  <p>　　复次舍利子。过去九十一劫。彼时分中有佛出世。号毗婆尸如来应供正遍知明行足善逝世间解无上士调御丈夫天人师佛世尊。彼佛法中有六群苾刍。一名善见。二者妙利。三名作喜。四名贤吉。五名名称。六名利牙。而生计执我人众生寿者断常等见。常行侮慢。共相呼集诣旷野中。而常议论差别恶行。如是各各而自谓言。行百种善。而复召集一十二十乃至五十。以为群类。自所行法展转教示。复立誓言。若违我教必遭损害。说是行已分首而去。或入聚落或抵城邑。或自他舍乃至王城。时彼一人抵一聚落。还集种类。复各教示增损佛语。舍利子。云何作意增损佛语。时彼种类坚固执有我人众生寿者。若无我者谁为往来。谁为坐卧。谁为语默。谁为施者。谁为受者。谁为饮食。谁苦谁乐。乃至一痒一痛。谁为觉触等者。时彼众中或有一人。作如是言。若说无有我人众生寿者。非我善友。舍利子。时彼聚落男子女人童男童女闻如是语。皆乐于彼执我见者。而为善友互相谓曰。我于往昔。有诸智者如实了知。真善友者。说无我人众生寿者。我今于彼先所尊者。不应亲近恭敬供养。舍利子。时彼六群苾刍。后半月分还集一处。中有一苾刍谓言。我已展转教化五百种族。以为眷属。</p>
  <p>　　复次舍利子。时毗婆尸如来应正等觉。有一声闻苾刍。诸漏已尽无复烦恼。得阿罗汉果。既知是已。入彼五百聚落。为诸男子女人童男童女。而说是言。彼所说法是粗恶语。不真实语无义利语。时阿罗汉。于彼众中说伽陀曰。</p>
  <p>　　若于正法不了知　　彼人即昧真圣道<br>
  　　汝于邪法坚执着　　决定当堕诸恶趣</p>
  <p>　　说是偈已。时彼六群苾刍众等。生大恚怒不乐信受。时阿罗汉。生大愍念赞叹佛已。复说伽陀曰。</p>
  <p>　　我佛所说真实法　　一切有为悉无常<br>
  　　于诸法中皆无我　　是不坚固非常住<br>
  　　又复诸行皆造作　　体不实故空复空<br>
  　　愚夫痴迷坚执着　　于幻法中生动乱</p>
  <p>　　说是偈已。又语彼苾刍等众。诸佛如来所说法中。悉皆无有我人众生寿者。时阿罗汉。知彼苾刍等众不乐信受。复说伽陀曰。</p>
  <p>　　若于施受生见执　　复认觉触分别有<br>
  　　于无我法不信从　　彼皆堕落诸恶趣</p>
  <p>　　舍利子。时彼有情于虚妄法。男子女人童男童女。所有语言而生信受。当有六万八千人。以邪见故身坏命终。皆堕无间大地狱中。身受极苦在地狱中。复生多舌。舌如广大千叶莲华。于其舌上。复以铁犁耕破其舌。复有狱卒持百利杵击刺罪人。复于空中雨热铁丸。其丸猛炽击罪人身。又其铁丸变成火聚。其焰极猛。罪人各见猛火烧身。毕是罪已从地狱出。当复堕于千头鱼中。尔时世尊说伽陀曰。</p>
  <p>　　时诸有情堕地狱　　无量百千火聚中<br>
  　　空中震电复雨火　　罪人身受极苦恼<br>
  　　一身复受一切苦　　猛焰器仗从空下<br>
  　　百踰缮那皆充满　　各见身满地狱中<br>
  　　各各复见于舌上　　锋铓利箭猛来射<br>
  　　利刀分舌叚叚裂　　始觉苦中极重苦<br>
  　　由随恶友虚妄者　　数数亲近而爱敬<br>
  　　弃舍持戒清净众　　是故堕此极苦中</p>
  <p>　　复次舍利子。彼六群苾刍众。以虚妄不实故。亦复当堕阿鼻大地狱中。其地狱量百踰缮那。各各自见身满狱中。彼一一身复有千口。一一口中复生二舌。每舌纵广四踰缮那。一一舌上。五百铁犁耕破其舌。复以热铁取舌烧烙。罪人痛苦口不能言。复于头上百千俱胝种种苦具而来捶打。如是受罪满百千俱胝那由他岁。毕是罪已。复入别别诸地狱中受诸罪苦亦复如是。何以故。彼人为于诸佛教中常生毁谤。获如是罪。</p>
  <p>　　复次舍利子。彼佛世时。复有长者住白衣舍。名为安乐。其家富乐财宝。丰盛随意受用。复有祖宗昔所积聚金银琉璃砗磲码瑙。真珠珊瑚如是等宝皆悉具足。诸有库藏亦皆丰盈。奴婢仆从城邑人众。随所驱使称意无乏。是时长者爱乐承事离系外道。修习邪法而生邪见。时长者妻名尾瑟钵底。色相殊妙端正洁白。身相具足人所乐见。而生一子。端严殊特面貌圆满。身体洁白人所爱乐。其子往昔曾于无量百千俱胝那由他佛所。种诸善根。其子初生三开口笑。作如是言。我今何故于此邪见种族中生。其母闻子作是语已。惊怖惶骇身毛皆竖。弃舍其子周慞闷走。时有众女见是事已。悉来集会共相询问。闻说其子有如是言。是时众女复生惊怖。而各狂走。去已复来观察议论。各相谓曰。此初生子为复是天。为复是龙。为复是药叉罗刹。阿苏啰。誐噜拏。紧那啰。莫呼啰誐。鸠盘茶。必舍佐。人非人等。生是疑已。时初生子谓众女曰。汝等吉祥具足人相。何故舍我惊怖狂走。尔时童子。对诸女众说伽陀曰。</p>
  <p>　　汝众女等胜吉祥　　何于恶道不生怖<br>
  　　我今令汝悟真实　　悉能远离诸险难<br>
  　　我之父母并眷属　　于我悉皆非善友<br>
  　　我今为彼除邪见　　不生险难诸恶道</p>
  <p>　　舍利子。时彼童子父母并诸会众。闻是童子说伽陀已。共诣其所。尔时童子于父母前。复说伽陀曰。</p>
  <p>　　所有库藏诸财宝　　五谷舍宅并供具<br>
  　　速疾舍我将布施　　投佛出家作沙门<br>
  　　毗婆尸佛见住世　　于三界中无与等<br>
  　　彼佛慧日照世间　　我愿出家为弟子<br>
  　　于佛正法得开示　　利乐一切诸有情<br>
  　　彼佛慧日照世间　　我愿出家为弟子<br>
  　　我佛具足三十二　　大丈夫相悉庄严<br>
  　　彼佛慧日照世间　　我愿出家为弟子<br>
  　　假使千俱胝劫中　　未尝闻是佛名字<br>
  　　如优昙花难值遇　　我愿出家为弟子</p>
  <p>　　舍利子。时彼父母语童子言。汝能如是发清净心投佛出家。我今所有祖宗库藏二十俱胝金银珍宝悉施于汝。令汝展转自行布施。时彼父母说伽陀曰。</p>
  <p>　　我今所有诸财宝　　悉皆付汝将布施<br>
  　　由汝发起清净心　　随处利乐诸有情<br>
  　　所有金银诸珍宝　　五谷舍宅并资具<br>
  　　由汝发起清净心　　速疾舍施利有情<br>
  　　床褥卧具诸受用　　涂香花鬘末香等<br>
  　　由汝发起清净心　　随处速疾行布施<br>
  　　佛宝法宝并僧宝　　此为最上良福田<br>
  　　于彼广行布施心　　真实利乐于一切</p>
  <p>　　时彼童子复为父母说伽陀曰。</p>
  <p>　　我欲往诣于佛所　　大毗婆尸世尊前<br>
  　　广作无量诸供养　　利乐一切诸有情<br>
  　　若天若人诸众等　　乐求一切快乐事<br>
  　　我今往诣世尊前　　愿众应当同诣彼</p>
  <p>　　时彼童子说此偈已。作是思惟遍观四方白父母言。我今往诣毗婆尸如来应正等觉所。时彼众等闻是事已。各生惊疑共相谓曰。云何童子生于一日。能与父母如是议论。而复双足举步能行。彼时乃有八万四千俱胝等众皆来集会。各各思惟互相谓曰。今此童子为复是天。为复是龙。为复是药叉罗刹揵闼缚阿苏啰紧那啰摩呼啰誐人非人等。时彼童子与诸众等俱时共诣毗婆尸如来应正等觉所。尔时童子领众行已。于虚空中有十千盖而覆其上。又于空中高声唱言。无令为彼寒热风雨之所损害。又复空中现金色网弥覆其上。又于空中雨天妙花种种末香诸妙香等。复有清凉微风飘散此香。又于行路香水洒地雨天宝衣。所雨天花积过于膝又于行路八功德水无量池沼自然出现。一一池沼各有无量优昙钵罗花俱物头花奔拏利迦花等。而为供养。复有七宝殊妙台树自然出现。又于行时种种角贝不鼓自鸣。出微妙音歌咏赞叹。于其左右。无量珍宝自然庄严。时彼童子才举步时。各现一花而为履蹈。随履蹈已隐没不现。尔时童子于道路中。须臾之间回顾观察。说伽陀曰。</p>
  <p>　　世有正理非正理　　我今所行最上道<br>
  　　于非正道而不行　　是故往诣正理尊<br>
  　　我于那庾多劫中　　或时获得人中身<br>
  　　复遇如来出世间　　具足信解智慧力</p>
  <p>　　舍利子。时彼童子说是偈已。于虚空中有八万四千天人。咸共赞叹说伽陀曰。</p>
  <p>　　善哉善哉大智者　　能说最上第一义<br>
  　　于诸非理悉弃舍　　是故能行真正道</p>
  <p>　　舍利子。时彼童子对诸天众。复说伽陀曰。</p>
  <p>　　诸有能行正道者　　广说获得和合义<br>
  　　于非正道坚执着　　云何获得相应理</p>
<div class="jwbt-box"><div class="jwbt"><a name=j1000-03-14><a href="1000-03.htm#MENU-top">佛说大乘菩萨藏正法经卷第二十七</div></a></a>
<div class="jwbtbm"><a name=j1000-03-15><a href="1000-03.htm#MENU-top">精进波罗蜜多品第九之三</div></div></a></a>
<p>　　复次舍利子。时诸天众对彼童子。复说伽陀曰。</p>
  <p>　　诸有贪者于欲乐　　一切境界无出离<br>
  　　由愚痴故非正理　　当堕地狱恶趣中<br>
  　　若于正道求出家　　应舍受用诸欲境<br>
  　　彼能开示诸正理　　是名世间相应者</p>
  <p>　　舍利子。时彼童子对诸天众。复说伽陀曰。</p>
  <p>　　我今为汝天众说　　汝于正道未能知<br>
  　　如是相应真正理　　当说令汝悉解了</p>
  <p>　　尔时童子说是偈已。与诸大众俱时往诣毗婆尸如来所。到已头面礼足。右绕三匝却住一面。瞻仰毗婆尸如来。目不暂舍。是时童子心大欢喜。说伽陀曰。</p>
  <p>　　具足三明施甘露　　能为世间作善利<br>
  　　稽首龙象师子王　　是故我今常赞礼<br>
  　　佛智光明甚希有　　犹如日月照世间<br>
  　　亦如优昙花出现　　坚固安住妙色相<br>
  　　世间有情多重障　　于佛圣道不能知<br>
  　　犹若生盲愚痴人　　不觉堕于险恶道<br>
  　　愿我当来成正觉　　犹如毗婆尸世尊<br>
  　　令诸有情离众苦　　灭三毒火得清凉<br>
  　　又令无量诸有情　　随我广发如是愿<br>
  　　闻佛演说最上乘　　悉得开示菩提道</p>
  <p>　　尔时童子说是偈已。又作是言。南无毗婆尸如来应正等觉。善说法要。时八万四千俱胝人众亦作是言。南无毗婆尸如来应正等觉善说法要。如是三叹终而复始。愿我当来皆得成就正等正觉。如毗婆尸如来善说法要。尔时毗婆尸如来。知彼童子及八万四千俱胝人众堪任授记。即现神变。于其面门放大光明名决定胜。其光复有无量种种色相。所谓青黄赤白红颇胝迦金色等。如是色相普遍无量世界。洞然照耀上彻梵世至色边际。日月光明。悉皆映蔽。其光复来至佛顶上。右旋宛转绕百千匝。忽然不现。舍利子。时毗婆尸如来有一亲侍苾刍。见佛神变光明事已。即从坐起整衣服。遍袒右肩右膝着地。合掌向佛瞻仰尊颜。以偈问曰。</p>
  <p>　　毗婆尸佛大希有　　于诸圣中量尊圣<br>
  　　我今启问善逝尊　　何因缘故现光明</p>
  <p>　　尔时苾刍复白佛言。世尊。以何因缘现大神变放是光明。唯愿如来。大慈哀愍。为我除疑敷演斯事。复有无量百千人众。现住佛前愿乐欲闻。我等志心殷勤谛听。为诸有情慈悲开示。如来大悲。为世间眼救护一切。如诸舍宅覆荫一切。唯愿如来。大慈怜愍。断除疑网而诸有情过去未来现在。所行想念一切行业及诸疑惑。如来于彼无不了知。又诸佛刹所有有情。于三世中一切智慧言语差别。如来于彼无不通达。如来为诸法王。具足八种言音。于说法中皆得自在。以何因缘现大神通放是光明。唯愿如来。断除我等一切疑网及一切忧悲苦恼悉皆断灭。我等今者如是三请。一心专注合掌恭敬。愿乐欲闻。舍利子。时毗婆尸如来。语彼亲侍苾刍言。汝见此童子于我前住合掌立不。唯然善逝。我今已见。佛言苾刍。今此童子。于往昔时已曾亲近称赞恭敬礼拜。复以衣服卧具种种汤药。供养八万四千俱胝那由他佛。种诸善根。为求成就正等菩提。常修梵行。佛言苾刍。汝又见是八万四千俱胝人众于我前住合掌立不。唯然善逝。我今已见。佛言。彼诸人众于过去世。皆悉曾为童子父母。生生无不从之教化发心。于后后世。愿皆不受女人之身。皆能随顺修习。同发阿耨多罗三藐三菩提心。我今为彼授作佛记。以是因缘现大神通放是光明。尔时毗婆尸如来。为彼亲侍苾刍及诸人等。说伽陀曰。</p>
  <p>　　汝见现前诸大众　　随于童子悉来集<br>
  　　八万四千俱胝数　　一心专注听我说<br>
  　　佛说法中得自在　　我今亲语汝苾刍<br>
  　　我知童子多劫中　　亲近供养于诸佛<br>
  　　复于无量诸佛所　　志心坚固求出家<br>
  　　修持最上清净行　　复能利乐天人众<br>
  　　又此现前诸大众　　八万四千俱胝数<br>
  　　生生昔曾为父母　　教化欢喜常无间<br>
  　　复于往昔无数劫　　广发无边诸大愿<br>
  　　世世悉皆为父母　　同求无上大菩提<br>
  　　如是安住离生死　　应当随我共修学<br>
  　　志求无上妙菩提　　我今为彼亲授记<br>
  　　彼等决定成正觉　　是故我现大神通<br>
  　　我能尽令汝心中　　行住坐卧无疑惑<br>
  　　汝等天龙及人众　　那由他数在我前<br>
  　　同闻为彼亲授记　　不久当成二足尊</p>
  <p>　　舍利子。时彼童子闻佛授记。欢喜踊跃速疾往诣。到父母前发诚实语。说伽陀曰。</p>
  <p>　　如是八万四千众　　往昔皆为我父母<br>
  　　俱时同发菩提心　　今日父母复如何</p>
  <p>　　舍利子。时彼父母。而为童子说伽陀曰。</p>
  <p>　　如汝所说诸人众　　各各已发菩提心<br>
  　　我今归依一切智　　与汝发愿无有异<br>
  　　如是进求究竟道　　汝今身是我所生<br>
  　　与汝同发真实心　　愿得菩提果成就</p>
  <p>　　舍利子。时彼童子。为自父母复说伽陀曰。</p>
  <p>　　我若最先得成佛　　誓与一切悉开示<br>
  　　愿我父母诸人众　　共成无上大菩提</p>
  <p>　　复次舍利子。时毗婆尸如来为彼童子及诸人众。发如是言。我今为汝授作佛记。勿生疑惑。善自安慰勿复异见。所以者何。汝于往昔为大自在天子。我于彼时。已曾为汝授作佛记。过是已后经俱胝那由他劫不堕恶趣。又过俱胝那由他劫。于彼转轮圣王族姓中生。得成为佛。名曰大悲如来阿罗诃三藐三佛陀。具大名称。父名净饭。离诸暗钝。母名摩耶。离诸忧恼。其子尔时亦如我子。字罗睺罗。出现世已。求成阿耨多罗三藐三菩提。于菩提道既成就已。其佛寿命满十万岁。彼佛光明普能照耀十万踰缮那国土。彼世界中一切有情。有缘无缘悉皆承佛光明照触。时佛光中有百俱胝。那由陀俱胝。百千那由他俱胝。大声闻众皆来集会。复有一俱胝众。皆是大阿罗汉。具足白法诸漏已尽。无复烦恼心得自在。具八解脱得六神通。舍利子。如是大阿罗汉皆来集会。复有无量大菩萨众皆来集会。复有彼佛往昔一切父母亦来集会。时大悲如来说法教化。无量阿僧祇有情。皆住不退转地。于诸有情作善利已。即于是时入般涅盘。正法住世一俱胝岁。彼佛舍利。于诸世间广大流布。如我灭后流布舍利等无有异。舍利子。说是语时诸有正士。发起勇猛广大精进。而起寻伺观察世间。利乐有情心无退转。复有菩萨摩诃萨发起正念。转复增胜心无间断。志求阿耨多罗三藐三菩提。如是经于无量阿僧祇劫。愿于生死流转之中。化利有情求佛菩提。舍利子。我于彼时亦发是愿。尽生死际被精进铠。化利有情圆满一劫精进行愿。勇猛精进心无退转。愿成菩提。复次舍利子。云何菩萨摩诃萨不退勇猛精进。若菩萨摩诃萨。行不退勇猛精进行时。设见三千大千世界满中火聚。为求如来正等菩提。应当发起勇猛精进。入是火中而能安忍不生懈倦。彼诸菩萨闻是法时。即得超越圆满一劫精进行愿。又诸菩萨闻是法时。于不退转勇猛精进。即得增长无量善根。复次舍利子。若菩萨摩诃萨。行不退转勇猛精进时。而为利益一切有情求证涅盘。纯一无杂常住坚固。于善不善起大悲愍。于诸有情行相应行。复次舍利子。菩萨摩诃萨。当行勇猛精进悉无懈怠。于一切处举足下足。常不离于菩提之心。观诸三宝常在目前。亦不弃舍一切有情。亦不随顺一切烦恼。</p>
  <p>　　复次舍利子。菩萨摩诃萨。当行勇猛精进悉无懈怠。于已生未生诸善根力。悉令回向菩提正道复令善根增长无尽。舍利子。譬如百川流注大海其水无尽。今此善根回向菩提。亦复如是无有穷尽。是故说名不退勇猛精进。复次舍利子。菩萨摩诃萨当行不退勇猛精进之时。悉无懈怠。于诸正行一切智智积集善根。复能利乐一切有情。是故说名不退勇猛精进。</p>
  <p>　　复次舍利子。我今略说菩萨摩诃萨乃至一切有情所获福蕴。乃至有学无学声闻缘觉所获福蕴。不及如来一毛端量所获福蕴。何况如来遍身毛孔所有福蕴。为由如来于无量劫积集修行广大福蕴。设有广大积集福蕴。如实行相百分千分。不及如来一大人相。何况如来一切相好。又诸福蕴。不及如来眉间白毫一珂月相。何况百千匝中所有功德。又诸福蕴。不及如来一无见顶相。何况如来大丈夫相。乃至乌瑟腻沙诸根相好出生百千俱胝所有功德。又诸福蕴。不及如来大法螺音一说法相。何况如来广大法音。普能遍满无量世界。令诸有情诸根调适皆生欢喜。随其胜解得善调伏。于如是难得阿耨多罗三藐三菩提应生知解。如是菩萨于无量世界随学。如来发大音声。普令有情悉皆得闻。被精进铠发坚固意。乐习菩萨不退勇猛精进之行。</p>
  <p>　　复次舍利子。菩萨摩诃萨修精进行时。而无退屈。假使普令三千大千世界一切有情。具足成就胜解智力。若诸有情于此菩萨藏正法。随顺成就具足智力。比前功德。百分千分百千万亿分。乃至乌波尼杀昙分。不及其一。以要言之。如是三千大千世界一切有情。悉令获得须陀洹智力。斯陀含智力。阿那含智力。阿罗汉智力。又令获得十信十住十行十回向不退转地智力。一生补处菩萨之位。乃至广说无量世界一切有情。普令获得一生补处菩萨智力。若诸有情。于如来无分别及有分别智力等。如是听已。不惊不怖。当于彼时次第乐欲甚深智力。比前功德。百分千分百千万亿分阿僧祇分。乃至乌波尼杀昙分。不及其一。而菩萨乐欲发起勇猛精进。宁弃身命头目髓脑一切支分。于如来智力。不乐暂时间断修习。如是弃舍勇猛精进。我说是名菩萨不退精进之行。复次舍利子。菩萨摩诃萨。应当如是修学。不退转地乃至发起一心。遍入过去未来现在一切有情无量无边心行差别。若诸有情具足充满贪嗔痴等一切烦恼而复回入菩萨之心。是时菩萨以智慧力。譬喻言辞种种推求。如是发起勇猛精进。见是色相一切有情贪嗔痴等之所烧煮。是时菩萨以诸方便。普令止息一切苦恼。如彼灰烬散灭无余。复令修习趣涅盘道。我说是名菩萨不退精进之行。</p>
  <p>　　复次舍利子。菩萨摩诃萨修不退精进行时。所谓身作业善。语作业善。意作业善。乃至所有一切精进波罗蜜多。皆悉不离身语意业之所修习。然于三业发生精进意为最胜。云何意业精进最胜。谓无分别及有分别。云何无分别谓菩提心。云何有分别。谓于一切有情起大悲心。云何无分别。谓于忍智悟无我理。云何有分别。谓能摄受一切有情。云何无分别。谓虽能摄受一切有情而无取相。云何有分别。谓厌离轮回。无分别者。谓于三界都无所得。有分别者。谓诸有财宝随乐舍施。无分别者。谓于布施无取于相。有分别者。谓于持戒有所积集。无分别者。谓于持戒不取于相。有分别者。谓安受苦忍。无分别者。谓于刹那心无所住。有分别者。谓能发起诸善根法。无分别者。谓常静虑。有分别者。谓于禅定有所积集。无分别者。谓心常决定安住不动。有分别者。谓修闻慧而无厌足。无分别者。谓于内心专注善巧。有分别者。谓于闻慧广说诸法。无分别者。谓于法性都无记念。有分别者。谓于智慧有所修作。无分别者。谓于诸法离诸戏论。有分别者。谓于诸梵行积集修作。无分别者。谓于诸慧性悉能弃舍。有分别者。谓于五神通而能圆满。无分别者。谓尽诸有漏。有分别者。谓于观想而常思惟。无分别者。谓于内心而常正念。有分别者。谓于四正断悉能巧妙。无分别者。谓能超越一切善根。有分别者。谓著文字相欲求出离。无分别者。谓于广大福报普遍无相。有分别者。谓于诸有情善达根宜。无分别者。谓善能观察诸善根法。而无所得。有分别者。谓于诸力有所修习。无分别者。谓于是处无所损坏。有分别者。谓能出生菩提分法。无分别者。谓于诸法离分别智。有分别者。谓于正道而能求进。无分别者。观诸神变犹如虚空。有分别者。谓于定门而能积集。无分别者。谓住奢摩他而唯一境。有分别者。谓于毗钵舍那而有积集。无分别者。谓善入法性。有分别者。善能入解诸因缘法。无分别者。谓善能了知非因缘法。有分别者。谓着胜义声故。无分别者。谓行正法行故。有分别者。谓庄严法身。无分别者。谓于法身离诸庄严。有分别者。谓庄严语言。无分别者。谓依诸圣能常寂默。有分别者。谓依三解脱门而生乐欲。无分别者。谓无增上我故。有分别者。谓能远离四种魔事。无分别者。谓能弃舍烦恼习气种故。有分别者。谓能善解巧方便故。无分别者。谓于智慧如实知见。有分别者。谓离攀缘有所见故。无分别者。谓离超越见故。有分别者。谓有想念见。无分别者。谓意业见。此说名为意业精进。于精进中最为殊胜。我说是名菩萨摩诃萨修不退转精进之行。</p>
  <p>　　复次舍利子。如是菩萨摩诃萨行不退转精进行时。行是五种最上极妙之法。速疾证得无上正等菩提。云何五种最上极妙之法。一者而常思念佛出于世。二者而能亲近诸善知识。三者而常值遇好时。四者而常积集诸善根法。常令坚固。五者随学菩萨摩诃萨具足戒品。而得圆满。是名五种最上极妙之法。由是菩萨。速疾获得阿耨多罗三藐三菩提。尔时尊者舍利子。重白佛言。世尊。若诸菩萨离此五种最上极妙之法。得成阿耨多罗三藐三菩提不。佛言。舍利子。若诸菩萨。不常思念佛出于世。不能亲近诸善知识。若不值遇好时。不能积集诸善根法。不令坚固。不能随学诸菩萨摩诃萨。具足戒品而不圆满。如是远离五种最上极妙之法。不能速疾获得阿耨多罗三藐三菩提。违而得者。无有是处。舍利子。云何在家菩萨远离五种之法。所谓如王家臣。住大众中。恃其威势。恐怖多人。又语众言。我能为汝作种种事。但以欺诳而实不作。乃至如是安住虚诳语言等事。舍利子。由是虚诳不能得生诸天善趣。如是行相。亦不能得值遇好时。舍利子。又此行相在家菩萨。唯自具足资养等事。不能利他。亦复不能值佛出世。乃至不能速疾得成阿耨多罗三藐三菩提。</p>
  <p>　　复次舍利子。又在家菩萨住城邑中。有诸障难而常娆恼。云何城邑有诸障难。舍利子。有诸如来出世成等正觉。为诸天人阿修罗等说法教化。初中后善其义深远。其语巧妙。具足清白梵行之相。及四部众围绕恭敬。虽复亲近供养礼拜苾刍苾刍尼优婆塞优婆夷。然彼聚落城邑巷陌。舍宅人民国王大臣长者居士。悉住其中。由是因缘不能具足清净戒蕴。我说是名城中障难。若在家菩萨如是乐着五欲。不能思念佛出于世。乃至不能速疾得成无上正等正觉。</p>
  <p>　　复次舍利子。在家菩萨而自宣说现行法律。复多障难。所谓父母男女妻妾奴婢姊妹兄弟朋友眷属。于长夜中而为障难。舍利子。如是之法。能为在家菩萨作诸障难。亦复不乐佛出于世。乃至不能速疾得成阿耨多罗三藐三菩提。</p>
<div class="jwbt-box"><div class="jwbt"><a name=j1000-03-16><a href="1000-03.htm#MENU-top">佛说大乘菩萨藏正法经卷第二十八</div></a></a>
<div class="jwbtbm"><a name=j1000-03-17><a href="1000-03.htm#MENU-top">精进波罗蜜多品第九之四</div></div></a></a>
<p>　　复次舍利子。在家菩萨于诸如来所设契经如实行相。虽复听已不乐多闻。于少欲行不乐修习。及于同类诸契经等。亦不信受。于彼如来大乘教中。复生毁谤。而皆堕于诸恶趣中。云何名为诸恶趣中。所谓焰魔罗界饿鬼畜生。又复边地诸恶律仪。纵得为人身不具足。垢秽障重具诸邪见。舍利子。如是所呵厌处。诸佛菩萨。皆悉远离不乐生彼。乃至不能疾得阿耨多罗三藐三菩提。</p>
  <p>　　复次舍利子。在家菩萨于有大势力坚乐依止。所谓国王大臣及诸人民。大富豪杰增诸嗔恚。所出言辞多生谄伪。积集恶事诳惑于人。复生侮慢。是人以不善语故。堕恶趣中。身体羸瘦具诸恶相。舍利子。此名在家菩萨五种之法。以是因缘。不能值遇诸佛出世。亦复不能亲近善友。不能值遇好时。所集善根悉皆毁坏。于持戒菩萨摩诃萨等。不能随学。乃至不能疾得阿耨多罗三藐三菩提。尔时世尊。欲重明斯义。说伽陀曰。</p>
  <p>　　若人行是五种法　　于此胜慧不增长<br>
  　　而复远离调御尊　　不能速疾成正觉<br>
  　　虚诳一切有情故　　如王家臣诸仆使<br>
  　　悉断一切善根力　　不能值遇佛出世<br>
  　　又或惊怖诸有情　　语令捉缚加捶打<br>
  　　如是作诸恶业已　　于无上尊常远离<br>
  　　复于苾刍苾刍尼　　破他净戒生病苦<br>
  　　刹那不得值好时　　于诸佛所常远离<br>
  　　父母妻孥诸眷属　　于非法行常无间<br>
  　　而于正法不乐闻　　堕痴迷中难出离<br>
  　　设逢佛世求亲近　　于刹那间不能得<br>
  　　或复爱乐出家时　　彼等竞来为障难<br>
  　　或时听是正法已　　随处演说真实空<br>
  　　彼等竞生嗔恚心　　乃说此为非正法<br>
  　　如是种种诸障难　　十六分中未及一<br>
  　　由是毁谤正法因　　世世生盲无所见<br>
  　　彼不能见正觉尊　　纵见不生清净信<br>
  　　当获人身不具足　　后堕一切傍生中<br>
  　　若人归向佛菩提　　及于菩萨生爱乐<br>
  　　一切障难悉蠲除　　善能修习真正行<br>
  　　所有父母并眷属　　及余一切有情类<br>
  　　数数引导令出家　　速能摄受归正道<br>
  　　唯母最初引导已　　复能赞叹令出家<br>
  　　即当往诣善逝尊　　发心开悟大菩提</p>
  <p>　　复次舍利子。出家菩萨复有如是五种之法。于诸善友亦复远离。诸佛出世于刹那时不能值遇如是积集诸善根力亦皆破坏。而于持戒菩萨摩诃萨。不能随学。乃至不能疾得阿耨多罗三藐三菩提。云何五法。一者以邪思故破诸净戒。二者以不信故毁谤正法。三者耽着利养及乐名闻。四者执着我见入诸险难。五者于他善行而生嫉妒。舍利子。而出家菩萨。具足如是五种之法。于诸善友亦复远离。不能值遇诸佛出世。以要言之。乃至不能速疾得成阿耨多罗三藐三菩提。舍利子。以是义故。譬如饿犬羸瘦憔悴皮骨连立。匆见枯骨而生食想。复于静处以力舐啮。自伤其口血涂骨上。不自觉知妄生贪爱。于其饱满终无所得。时有刹帝利婆罗门长者居士。自远而来。见是饿犬啮彼枯骨。极生嗟念。是时饿犬复自思惟。彼所来者夺我美味。时犬乃作恶声恶眼[齒*(崖-山)][齒*來]号吠。舍利子。于意云何。彼诸人众见是枯骨悉无血肉为侵夺不。舍利子言。不也世尊。不也善逝。佛告舍利子。云何彼犬作如是相。舍利子白佛言。世尊。由犬饿故。啮彼枯骨如甘露味。妄生贪爱故。现如是恶声恶眼[齒*(崖-山)][齒*來]号吠。恐彼人众之所侵夺。佛告舍利子。如我灭后有诸苾刍。于种族中乃至便利不净。深生爱着之所缠缚。如是行相。于刹那时成就佛事亦不能得。彼诸苾刍我今所说。于佛法中如彼饿犬。匪惟如来作是诃毁。若诸有情见彼苾刍如是行相。亦复诽谤如彼饿犬。舍利子。复有菩萨摩诃萨。广为利乐一切有情。求佛智慧。于自身命亦复弃舍。何况于他善业而生憎嫉。</p>
  <p>　　复次舍利子。复有世间愚痴之人。以自活命爱乐世间财宝饮食。身为奴仆。为彼系缚责役驱使。于他族中亲近诳妄。以贪求故。复于他人而生嫉妒。舍利子。如彼苾刍为贪利养。先在彼族见后来者。而复发起憎嫉之心。谓后来者而作是言。我先住此。汝等诸人从何所来。今此族中诸长者等。先发愿言。所有衣服饮食卧具医药决定施我。作如是言。彼后来者云何当得。因是发生三种过失。何等为三。一者乐着住处。二者不乐本住。三者于世间法而能解了。出世间法不能解了。又彼苾刍于此长者族中不乐安住。而彼苾刍又发是言。住处有三。一者爱乐处住。二者和合处住。三者如实处住。汝诸长者多行过失。应当于我深生恭敬。于我法中称扬赞叹。舍利子。由是种族生憎嫉过。于洁白法悉皆减没。</p>
  <p>　　复次舍利子。复有种族多诸嫉妒虚妄不实。或有持戒不持戒者。于菩萨摩诃萨所。悉皆远离而不随学。如是譬喻应当了知。复次舍利子。于过去无量无边广大不可思议阿僧祇劫。彼时彼分有佛出世。号胜高如来应供正遍知明行足善逝世间解无上士调御丈夫天人师佛世尊。彼佛住世九十俱胝岁。彼佛会中复有九十那踰多大声闻众。皆阿罗汉。诸漏已尽。无复烦恼。逮得己利。心得自在。到于彼岸。彼时复有长者名曰善集。其家巨富眷属广大。多诸财宝。金银琉璃砗磲玛瑙珊瑚琥珀真珠等宝。皆悉具足受用广大。复有奴婢仆从象马车乘。及诸仓库悉皆盈溢。时彼长者生其二子。一名净住。二名净持。面貌端正身相具足。人所乐见。忽于一时登大楼阁经行游戏。尔时佛告舍利子。彼胜高如来应供正等正觉。于晨朝时着衣持钵。与大苾刍众前后围绕。入彼大城次第乞食。其佛相好犹若金山。又如广大妙好金幢。最上第一。住奢摩他诸根隐密行。如龙象极妙清净。如大池沼离诸尘秽。又如大海珍宝充满。如帝释天主诸天围绕。如大梵天王寂静严饰。具足圆满清净洁白。心意调畅诸根寂静。彼二童子。即于是时。见彼胜高如来多陀阿伽度阿罗诃三藐三佛陀。是二童子乃赞如来自远而至。佛身相好无量无边圆满具足。瞻仰世尊心无厌足。舍利子。时净住童子往昔已曾得见胜高如来应供正等正觉。乃语净持童子言。汝曾往昔得见胜高如来不。此佛功德无有边际。于一切有情中为大慈父。时净持童子言。我于往昔未曾得见此佛世尊相好具足威德特尊。时净住童子言。我于昔时。已曾见此胜高如来。愿我当来一如此佛等无有异。舍利子。时彼净住童子说伽陀曰。</p>
  <p>　　愿我当来如世尊　　有诸苾刍众围绕<br>
  　　我若得似如来相　　复名如是最上尊<br>
  　　今将饮食诸供养　　为求无上菩提故<br>
  　　所有舍宅悉弃舍　　愿我当来成正觉<br>
  　　譬如众星月为胜　　此谁见已不清凉<br>
  　　于有情中佛最尊　　谁不舍家求出离</p>
  <p>　　舍利子。时彼净持童子闻是语已。复说伽陀曰。</p>
  <p>　　汝今莫作如是语　　亦勿高声报四方<br>
  　　汝今听我诚实言　　云何速得菩提道</p>
  <p>　　舍利子。时彼净住童子闻是语已。复说伽陀曰。</p>
  <p>　　汝于此道不爱乐　　亦复莫起憎嫉心<br>
  　　我今所出善语言　　是故当得菩提道<br>
  　　汝于世间诸财宝　　亦莫辄生悭吝心<br>
  　　我于身命尚能舍　　是故语汝悉知解<br>
  　　与汝如是诸舍宅　　及有一切财宝等<br>
  　　我今往诣于佛所　　出家求授菩提记<br>
  　　三十二种殊胜相　　谁人见已不爱乐<br>
  　　无上菩提谁不行　　于此莫生劣弱见<br>
  　　我于舍宅并财宝　　父母眷属诸亲友<br>
  　　于此一切皆能舍　　为求往诣于佛所<br>
  　　假使俱胝千劫中　　闻佛出世甚难得<br>
  　　佛为世间大光明　　遇佛光者亦复难<br>
  　　佛来王城行化行　　大苾刍众皆围绕<br>
  　　犹若晴空清净月　　普遍照耀于世间<br>
  　　又如出现千日光　　四衢道陌皆晃耀<br>
  　　佛于城中行化行　　普放光明亦如是<br>
  　　譬如须弥山中王　　亦如出现殊妙宝<br>
  　　佛于苾刍大众中　　清净尊严亦如是<br>
  　　炽盛光明大威德　　普能照耀诸有情<br>
  　　如来殊胜二足尊　　圆满如是诸色相<br>
  　　佛入王城行化行　　显现无量大神变<br>
  　　诸天龙神及有情　　见者爱乐咸恭敬<br>
  　　三十二种殊胜相　　见已谁不求正法<br>
  　　若于小乘乐修习　　是名愚夫劣弱见<br>
  　　我见无上人中尊　　相好端严世希有<br>
  　　我今往诣善逝尊　　为求无上菩提道</p>
  <p>　　舍利子。时彼净持童子闻是语已。复说伽陀曰。</p>
  <p>　　我于小乘非爱乐　　亦能往诣于佛所<br>
  　　今于此大楼阁中　　誓欲弃掷于身命<br>
  　　又我想身皆虚幻　　于其身命即能舍<br>
  　　为求无上大智慧　　亦当往诣于佛所<br>
  　　父母恩爱极最重　　舍宅财物诸欲境<br>
  　　我今悉能皆弃舍　　誓当往诣于佛所<br>
  　　若我愿得如世尊　　蒙佛称赞为摄受<br>
  　　一切所有弃舍已　　投佛出家为弟子</p>
  <p>　　舍利子。时净住童子从大楼阁安详而下。即时往诣胜高如来应供正等正觉所。时净持童子复于大楼阁中发勇猛心。不顾身命迅速而下。以精进故先诣胜高如来应供正等正觉所。舍利子。时净住童子到佛所已。持以上妙法服价值阎浮檀金一俱胝数。奉献如来。说伽陀曰。</p>
  <p>　　我今所献上妙服　　不求端严诸色相<br>
  　　愿我当来如世尊　　最上最尊称第一<br>
  　　具足清净大智慧　　于精进力善安住<br>
  　　三十二相妙庄严　　愿得果如二足尊<br>
  　　又复成就十智力　　四无所畏善安住<br>
  　　愿我当来如世尊　　最上最尊称第一<br>
  　　愿我于佛正法中　　如佛安住光明聚<br>
  　　演说诸法施有情　　普令一切皆觉悟<br>
  　　我今所献上妙服　　不求端严诸色相<br>
  　　愿成清净大菩提　　广度无边人天众<br>
  　　又我所献上妙服　　为求如来无上慧<br>
  　　安住不二正法门　　降伏一切诸外道<br>
  　　又愿利乐诸有情　　令贪嗔痴悉远离<br>
  　　无明爱有等皆除　　获得无为甘露法<br>
  　　又说如来清净法　　普皆利乐诸有情<br>
  　　令离生老病死等　　及灭忧悲诸苦恼<br>
  　　又愿说法利一切　　天龙人等及非人<br>
  　　有想无想诸有情　　自觉觉他咸恭敬<br>
  　　愿我如住诸佛刹　　普放光明照十方<br>
  　　于大黑闇热恼中　　作彼清凉甘露味<br>
  　　欲界色界无色界　　皆令一切无所著<br>
  　　于憎爱境悉远离　　常说如来清净法</p>
  <p>　　舍利子。时彼净持童子既到佛已。复以上妙革屣。持以奉佛。殷勤施已。说伽陀曰。</p>
  <p>　　愿我如佛众中尊　　如大舍宅为救护<br>
  　　令诸有情离恶趣　　复能演说真正道<br>
  　　世间所有诸爱欲　　此名愚夫粗境界<br>
  　　一切有为悉远离　　愿佛出世常值遇<br>
  　　见佛光明照世间　　于二足尊应供养<br>
  　　为利一切诸有情　　誓求无上菩提果<br>
  　　复以最胜香花等　　种种幢幡及宝盖<br>
  　　为利一切诸有情　　将持供养大觉尊<br>
  　　上妙衣服及饮食　　床褥卧具诸汤药<br>
  　　为利一切诸有情　　持此供养于如来<br>
  　　又持鼓具诸乐器　　歌咏赞叹妙音声<br>
  　　为利一切诸有情　　供养出世光明尊<br>
  　　又持珍妙诸饮膳　　世间所有最上味<br>
  　　为利一切诸有情　　愿将供养佛世尊<br>
  　　作是广大供养已　　于佛如来求出家<br>
  　　为利一切诸有情　　誓行一切清净行<br>
  　　又愿一切有情等　　不生邪道幻惑中<br>
  　　悉令俱胝数有情　　安隐皆住八正道<br>
  　　愿我不生此欲界　　极劣边地诃厌处<br>
  　　远离一切放逸已　　常得亲近不放逸<br>
  　　又愿不生诸恶趣　　常愿生于信族中<br>
  　　生已当发最上心　　愿见如来常亲近<br>
  　　见已发此清净心　　及以花鬘涂香等<br>
  　　众鼓伎乐诸供养　　当求胜解利一切<br>
  　　愿于俱胝多劫中　　常作广大供养事<br>
  　　出家远离诸欲境　　当行一切清净行</p>
  <p>　　舍利子。彼二童子。于胜高如来应正等觉所。以种种伎乐伽陀歌咏赞叹供养佛已。即于地方所发清净心。以赤旃檀造立精舍。纵广四踰缮那高半踰缮那。如是造已奉献世尊。复作是言。唯愿如来哀愍纳受。彼二童子。于胜高如来应正等觉所。劝请世尊。说伽陀曰。</p>
  <p>　　愿佛安住我精舍　　过去诸佛所称赞<br>
  　　我今发此净施心　　愿佛哀愍亲纳受<br>
  　　若佛常住我精舍　　了知俱胝有情数<br>
  　　过现未来三世心　　愿我当来亦如是<br>
  　　佛依精舍到彼岸　　获得正断及神足<br>
  　　四种胜行各了知　　我施精舍亦如是<br>
  　　唯愿胜高如来佛　　及与一切苾刍众<br>
  　　受此精舍半月中　　供养尊重常恭敬<br>
  　　我今于是如来所　　亲近恭敬供养已<br>
  　　发是信心求出家　　剃除顶发被法服<br>
  　　如是舍家出家已　　于诸利乐遍希求<br>
  　　常当修作善相应　　爱乐如是真实法</p>
  <p>　　时二童子。说是伽陀已。彼净住童子白佛言。世尊。愿我当来速成正觉。放大光明如佛世尊等无有异。时净持童子又白佛言。世尊。愿我当于险难恶道常为导师。舍利子。时彼净持童子于胜高如来前。住立一面恭敬合掌。又发誓言。愿我于佛法中。无复坐卧常离睡眠。为利有情求无上道。而常远离一切懈怠。宁以身命一切弃舍。乃至筋皮血肉皆悉枯悴。亦复远离一切懈怠。当发广大勇猛精进。求菩提道。舍利子。尔时净住菩萨摩诃萨。为彼净持菩萨摩诃萨。说伽陀曰。</p>
  <p>　　我共汝发平等心　　修行无上菩提行<br>
  　　我今亦发精进力　　为利一切诸有情<br>
  　　远离诸欲及身命　　血肉枯干无所辞<br>
  　　愿于千劫尽修习　　精进志乐菩提道<br>
  　　常思安住旷野中　　及乐山间寂静处<br>
  　　为求无上大智慧　　于法清净得自在</p>
  <p>　　舍利子。时彼净持菩萨于千岁中。一弹指顷曾无睡眠及诸懈怠。况复梦想。又于千岁不求安坐。除诸便利。乃至一弹指顷亦不胡跪。何况坐卧。恃彼菩萨。又千岁中。食时持钵游行乞食。于彼施者。亦不观视是男是女童子童女。化利有情心行平等。却诣本住三观世间然后乃食。如是食已于非食时。不生一念饥渴之想。乃至不生甜酸咸淡苦辣之想。又千岁中。于非食时亦不乞食。时彼菩萨又千岁中住于树下。一心精进求菩提道。亦不观视是何等树。又于千藏所被法服。未尝暂时而有更换。时彼菩萨。又于千岁。而于诸欲不起寻伺。于诸损害亦复如是。又于千岁。于自父母兄弟姊妹及诸眷属。于日月等数不曾发起一念寻伺。又于千岁于其舍宅。曾无一念爱乐依止。又千岁中于日月星宿等。曾无一念起瞻视意。又千岁中未尝依止墙堵树木而于中住。又于千岁。未曾以诸酥油涂身。又千岁中于其自身。乃至一念曾无懈怠。又于千岁于其一念曾无疲倦。又千岁中乃至酥油亦复不受唯乐一心精进。求证阿耨多罗三藐三菩提故。时彼菩萨。又千岁中于其身心亦不懈倦。又于千岁修精进行。不起一念剃除须发。时四大天王来于顶上。以手摩触顶发自落。时四天王又持此发。于清净地起窣堵波。又千岁中四大天王。知彼菩萨于善所作悉来成办。时彼菩萨。又于千岁若值热时。亦复不乐于树荫中。又于千岁若值寒时。亦复不乐以衣覆身。又于千岁亦复不共世间有情语言戏论。</p>
  <p>　　复次舍利子。时有魔王忽然出现。名曰痴念。时痴念魔王敕诸波旬。为彼净住净持二菩萨。造作剑林及剑桥道已。时彼魔王及魔波旬。狂乱往来高声唱言。我今造作此名剑林。时彼魔王发是语时。三千大千世界中。上至魔宫下彻地界。有百千俱胝魔王波旬诸天眷属。皆得闻知悉来集会。共生恐怖。欲相谋害。舍利子。时彼菩萨一心精进安住不动。</p>
<div class="jwbt-box"><div class="jwbt"><a name=j1000-03-18><a href="1000-03.htm#MENU-top">佛说大乘菩萨藏正法经卷第二十九</div></a></a>
<div class="jwbtbm"><a name=j1000-03-19><a href="1000-03.htm#MENU-top">精进波罗蜜多品第九之五</div></div></a></a>
<p>　　复次舍利子。尔时净持菩萨摩诃萨。于彼剑林桥道。亦不经行心不随顺。彼诸天魔作大恶声。于菩萨所恐怖娆恼。时净持净住二菩萨摩诃萨。皆悉不听。又诸天子于虚空中赞如是言。彼二菩萨。具足能行如是正行。如是大悲如是勇猛。彼二菩萨于千岁中。唯专想佛。是时胜高如来化行已毕。入般涅盘。空中诸天见彼如来般涅盘后告言。善男子。彼胜高如来已般涅盘。时二菩萨闻是语已即时往诣胜高如来般涅盘所安置床座。到已合掌恭敬住立一面。以悲恋故忆念如来。于七日中目不暂舍。尊重赞叹。时二菩萨。勇猛精进行菩萨行。利乐有情如负重担。亦于是时。佛前住立如般涅盘。上生梵世生梵天已。复来诣彼胜高如来应正等觉窣堵波所。于四万岁中。旋绕礼拜作诸供养。又于七万岁中。持诸幡盖供养恭敬。复以上妙香花饮食。供养塔庙。彼二菩萨于梵天中尽其寿命。而复下生阎浮提中。于转轮王胜族家生得宿命智。既诞生已互相谓言。应当修习不放逸行。是时菩萨说伽陀曰。</p>
  <p>　　我等生王胜族中　　获大神通免诸难<br>
  　　当愿常行不放逸　　亲近无上菩提道<br>
  　　尊贵富饶诸欲乐　　是法速朽不可信<br>
  　　智者应当悉了知　　希求最上大菩提<br>
  　　若人求是菩提道　　应舍富饶诸欲乐<br>
  　　为利有情求出家　　修持最上清净行<br>
  　　我于往昔无量劫　　与诸有情多贪求<br>
  　　于五欲乐猛炽然　　谓言受用常无足<br>
  　　我今觉悟诸欲乐　　尊贵富饶及眷属<br>
  　　悉能弃舍誓出家　　精进为求菩提道<br>
  　　我昔俱时十六岁　　舍家出家求出离<br>
  　　剃除顶发被法服　　于千岁中行梵行<br>
  　　又于是时俱入灭　　而复往生梵世天<br>
  　　于其梵世复舍寿　　生此阎浮胜族中</p>
  <p>　　复次舍利子。彼时复有佛出。名号最上勇猛如来应供正遍知明行足善逝世间解无上士调御丈夫天人师佛世尊。彼二菩萨诣彼佛所。亲近供养。尊重赞叹。发净信心舍家出家。剃除顶发而被法服。于俱胝劫修行梵行。舍利子。彼二菩萨于无量世时。已曾值遇百千诸佛亲近供养。于一一佛所具修梵行。尊重赞叹恭敬供养。舍利子。时净持菩萨过是已后。先成阿耨多罗三藐三菩提。号曰勇猛精进如来应供正遍知明行足善逝世间解无上士调御丈夫天人师佛世尊。其佛住世九十俱胝岁。彼佛有九十俱胝那踰多大声闻众。悉来集会。舍利子。彼时净住菩萨。于彼勇猛精进如来世时作转轮圣王。于彼佛所尊重赞叹。复以上妙衣服饮食卧具医药种种供养。于三月中供养彼佛及苾刍众。舍利子。时彼转轮圣王作供养已。彼勇猛精进如来应正等觉。欲令转轮圣王生大觉悟。说伽陀曰。</p>
  <p>　　若行最上精进行　　一切佛法乐希求<br>
  　　若诸有情耽欲乐　　一切义利极难得<br>
  　　若于欲乐不远离　　损自利故及损他<br>
  　　于此应当悉弃舍　　而求最上诸佛法<br>
  　　我今令汝亦复然　　往昔眷属皆弃舍<br>
  　　及发无边大誓愿　　速求成就菩提果<br>
  　　汝见我已成佛道　　鹿野苑中转法轮<br>
  　　若于诸欲生爱着　　不能速成大菩提<br>
  　　诸佛皆说离诸欲　　于放逸法不复生<br>
  　　智者于此善信随　　即能远离诸业障<br>
  　　汝于恶慧持重檐　　无义利法何安住<br>
  　　若于诸欲不觉悟　　佛说皆为诸苦因</p>
  <p>　　尔时世尊。说是伽陀已。时转轮圣王生大觉悟。于诸世间国城妻子。父母眷属臣佐仆从。诸小国邑一切吏民。财宝库藏。悉皆弃舍。住立佛前说伽陀曰。</p>
  <p>　　假使身肉皆枯竭　　至于殒灭旷野中<br>
  　　誓舍国邑诸宫殿　　希求最上佛菩提<br>
  　　又复发起大精进　　利乐一切诸有情<br>
  　　于大旷野辽迥处　　舍家出家乐修行<br>
  　　永愿弃舍诸欲乐　　远离罪业及痴迷<br>
  　　若于诸染而执着　　应当弃背菩提道<br>
  　　所有诸欲及王位　　一切誓将皆弃舍<br>
  　　我于世尊教法中　　愿乐出家行正行<br>
  　　智者远离诸欲境　　于菩提道志修行<br>
  　　应发精进勇猛心　　若耽杂染背佛道<br>
  　　我今于彼诸欲境　　王位欲乐已弃捐<br>
  　　勤于佛法求出离　　精进愿速成菩提</p>
  <p>　　时转轮圣王。说是伽陀已。即于彼佛亲近供养。发大信敬舍家出家。剃除须发而被法服。王出家已。彼时复有六十百千俱胝那踰多人。亦复发大信敬舍家出家。彼勇猛精进如来化行已毕。复于是时入般涅盘。时转轮圣王。见佛灭度悲感懊恼。收取舍利作供养已。亦复命终上生兜率陀天。彼天没已。而复下生阎浮提中。于彼时分乃得成佛。号曰善行如来应供正遍知明行足善逝世间解无上士调御丈夫天人师佛世尊。彼佛住世一俱胝岁。复有俱胝那踰多大声闻众皆来集会。皆是大阿罗汉。诸漏已尽。无复烦恼。逮得己利。心得自在。到于彼岸。复有十万菩萨摩诃萨众。得不退转住不退地。誓求阿耨多罗三藐三菩提。乃至彼佛说法教化无量阿僧祇有情。作善利已而般涅盘。彼佛灭后正法住世满一劫已。然后分布其佛舍利。供养恭敬。如我灭后分布舍利。等无有异。舍利子。彼净住菩萨摩诃萨。于菩萨精进波罗蜜多之行。而常随学然无懈惓。由于往昔依止一类造作宝锁。有情而住起嫉妒故。舍利子。若菩萨摩诃萨求菩提道时。于他种族发起嫉妒。应知彼时有三种怖。何等为三。一者于非理处而行乞食。二者不应语言而共语言。三者见余苾刍而生嫉妒。如是等处一向增长嫉妒过失。以是因缘。于地狱道如己舍宅。如是于彼行精进者。犹若盲人于诸险难边地。邪见之所受生为彼摄受。舍利子。又见余苾刍心生忿怒。亦不顾视。起嫉妒心令他忿诤。作极恶相出粗犷言。以是因缘。堕地狱道如己舍宅。于彼受生建立种子。纵得人身生诸险难边地邪见。为彼摄受。心无慈愍乐多损害。于他谄曲乐多随顺。舍利子。时彼菩萨摩诃萨。于他种族生嫉妒时。应当思念如是三种怖畏。如是言已。尊者舍利子白佛言。希有世尊。菩萨摩诃萨乃能听闻如来如是行相。于彼种族不生嫉妒。得大善利而得出离。又舍利子言。善哉世尊。我等诸声闻众亦愿闻是法要。云何于彼种族不生嫉妒。而得出离于地狱道及诸生盲险难恶道。皆得解脱。佛告舍利子。无因缘故且止是事。舍利子言。我等云何离诸诽谤不生邪见。常生中国。见佛闻法修声闻行。如是语已。佛告舍利子。善哉善哉。汝能问于如来如是法义。舍利子。若诸有情乐习世间外道典籍。不应为说。若于佛法恭敬信解。志乐修学即当为说。何以故。舍利子。若于世俗外道典籍而不远离。我则说为斗诤根本是佛法难。舍利子。若菩萨摩诃萨。坚固信解不生放逸。于长夜中寻伺观察。于诸有情心生救护。乃能往诣如来咨问法义。闻是法已。欢喜爱乐如说修行。</p>
  <p>　　复次舍利子。若诸有情劣弱精进。而求涅盘者不惟难得。亦复转增三种过失。所谓利养尊重名称。而复乐于朋友种族。及诸眷属为自资养。而常贪求作不义利。由此三事而追求故。于三恶道不能解脱。以是劣弱精进故。堕于地狱饿鬼畜生。焰魔罗界障生天道。又复于饿鬼趣中常生斗诤。舍利子。彼诸有情于诸善法不肯信受。而常亲近诸恶朋友。于寂静处不乐本住。而复乐住诸白衣舍。闻诸长者发如是言。若此安住。我愿供给饮食衣服卧具医药。亲近供养。是时苾刍。与彼长者互相谓言。若住旷野谁复亲近。我今于彼爱乐恭敬。苾刍因是深生贪着。住白衣舍。既久住已。与诸种族及彼眷属。互生贪爱。忽有苾刍远方而来。诣彼族中。时旧住苾刍以贪着故。而生嫉妒。谓彼言曰。我本清净亦复多闻。自谓我是须陀洹斯陀含阿那含阿罗汉果。发生如是虚妄谄曲诸恶语言。</p>
  <p>　　复次舍利子。时余苾刍亦作是言。我今于此白衣舍中不求久住。彼旧住苾刍互相憎嫉作不义利。舍利子复有一类。于大乘法出恶语言互相诤竞。于诸契经如实行相互相毁谤。</p>
  <p>　　复次舍利子。于佛如来所说契经声名句文如是正法。暂时听已得胜解者。于彼有情复生毁谤。如是行相决定堕于恶趣之中。舍利子。又复于彼不退转精进菩萨摩诃萨。而生憎嫉。如是行相亦堕恶趣。</p>
  <p>　　尔时舍利子及诸有情。闻此说已。于诸善作不生嫉妒。舍利子。如是菩萨摩诃萨。于精进波罗蜜多。行不退转精进行时。于诸有情生救度想。一切有情为三种病常所烧煮。何等为三。谓贪嗔痴。我当于彼有情。以佛正法积集和合。为大良药。治诸有情此贪嗔痴诸热恼病。我说是名菩萨摩诃萨行不退转精进波罗蜜多之行。又舍利子。一切有情常生热恼。何以故。谓三毒病无时增长。若生天上及在人中。乃至地狱饿鬼畜生焰摩罗界。咸悉为其贪嗔痴毒之所烧煮。菩萨摩诃萨见彼有情热恼所苦。发救度想。又复思惟彼三种病世间药饵无能医疗。云何除灭是三种病。唯佛如来获大法身为大医王。救疗一切有情三毒热恼重病。诸菩萨摩诃萨亦复如是。身为法药为大医王。悉能救疗一切有情。三毒热恼皆令除灭。舍利子。若彼世间种种医药。于三毒病终不能疗。唯是如来及大菩萨。为大医王施大法药。于诸有情三毒热恼。皆能息除。舍利子。白佛言。世尊。如我善解如来所说诸有情界。于意云何。非如地水火风空界唯有情界无量无边。佛告舍利子。如是如是如汝所说。舍利子。彼诸有情众同分界。亦非声闻缘觉之所能见。唯佛天眼悉能遍照。舍利子。所有三千大千世界天人阿修罗。乃至无量无边卵胎湿化。有色无色。有想无想。非有想非无想。如是建立诸有情界。尽佛天眼所能照处。或一刹那一腊缚一牟呼栗多。于此时分不获人身。今乃方得。舍利子。如是人等。设使皆如活命医王善治众病。欲疗一人贪嗔痴毒诸热恼病。终不能得。又复而能和合种种最大良药。量高须弥。欲差一人贪嗔痴病。亦不能得。正使皆如活命医王。各住世间寿命一劫。捣筛和合诸大良药。量过须弥。皆悉疲极。于其一人贪嗔痴病。欲差少分尚不能得。舍利子。唯是如来具足方便清净法药。与三毒病随所相应。若诸有情贪热恼病。如来为说不净观法。和合为药。能疗如是无量百千俱胝那踰多阿僧祇乃至不可说不可记数有情所有贪热恼病。皆悉除愈。又诸有情嗔热恼病。如来为说大慈之法。和合为药。能疗如是无量乃至不可说不可记数有情嗔热恼病。皆悉除愈。又诸有情痴热恼病。如来又说诸缘生法。和合为药。能疗如是无量。乃至不可说不可记数有情痴热恼病。皆悉除愈。以此譬喻应当了知。菩萨摩诃萨。能以如来如是法药。救疗无量无边乃至不可说不可记数有情三毒热恼。皆悉除灭。即是成就如来法身。舍利子。如是住法身菩萨摩诃萨。复以法身加持力故。令无量无边乃至不可说不可记数有情三毒热恼皆悉除灭不复更生。皆悉除灭不复更生。佛言舍利子。我于往昔无量无边阿僧祇劫。于如是法皆悉了知。复于彼时有佛出世。号曰燃灯如来应供正等正觉。彼佛如来与我授记。汝过无量阿僧祇劫。得成为佛。号曰释迦牟尼如来应供正等正觉。</p>
<div class="jwbt-box"><div class="jwbt"><a name=j1000-03-20><a href="1000-03.htm#MENU-top">佛说大乘菩萨藏正法经卷第三十</div></a></a>
<div class="jwbtbm"><a name=j1000-03-21><a href="1000-03.htm#MENU-top">精进波罗蜜多品第九之六</div></div></a></a>
<p>　　复次舍利子。我于然灯如来应供正等正觉所。获得具足法身。生三十三天。号光明天子为烁迦罗主。有大威德具大神通。名称普闻自在无碍。复于彼时。阎浮提洲有八万四千大城。复有众多城邑聚落。彼诸聚落。有百千俱胝那庾多诸有情类。充满其中。又于彼时疾疫劫起。恶业有情病缘成熟。疥癞[病-丙+(雍-〦)]疽体生疮癣。风黄痰癊积集其身。彼时复有百千医王。和合良药治诸有情。疾病除愈。</p>
  <p>　　复次舍利子。时彼有情无归无救。未得愈者高声唱言。若天龙夜叉乾闼婆罗刹婆人非人等耶。能令我病一切苦恼得解脱耶。一切财物悉能舍施。愿为奴仆随意所作供给走使。舍利子。彼无见者。我以天眼清净出过于人。诸有疾病疥癞[病-丙+(雍-〦)]疽体生疮癣。风黄痰癊寒热等病。积集成熟充满其身。乃能见故。无有闻者。彼诸有情高声唱言。我以彼天耳界清净出过于人。乃能闻故。于彼有情起大悲心极生怜愍。我发是念。于无归者为作归依。于无救者为作救护。于未愈者为令除愈。当护安乐。舍利子。我于彼时隐烁迦罗形。去俱卢大城不远。忽然化生成有情相。名曰苏牟。复住空中。为阎浮提诸疾病者。说伽陀曰。</p>
  <p>　　于彼俱卢城不远　　化有情相名苏牟<br>
  　　彼若来食肢分者　　一切疾病皆除愈<br>
  　　汝诸有情勿惊怖　　如是食者生欢喜<br>
  　　彼无嫌恨嗔已除　　此阎浮洲大良药</p>
  <p>　　舍利子。此八万四千大城郡邑聚落。于其中间一切有情闻是声已。即时奔诣俱卢大城。到苏牟所。取彼身肢少分而食。然其身肢都无损减。是时苏牟说伽陀曰。</p>
  <p>　　由菩提道实不虚　　获得无尽智慧蕴<br>
  　　彼言真实不欺诳　　令我身肢亦无尽</p>
  <p>　　舍利子。时阎浮提洲诸有病者。集苏牟所。取以身肢少分而食。由无尽智如是断已。断已复生。然于肢体旋复生已。无损减故。</p>
  <p>　　复次舍利子。诸有病者。于苏牟所食肢分时。诸病除愈安隐快乐得无疾报。如是满阎浮提洲诸有病者。皆悉除愈安隐快乐得无疾报。</p>
  <p>　　尔时阎浮提洲诸有情类。若男若女童子童女咸发是言。如我惟忖。今食苏牟疾病除愈安隐快乐。我等应当亲近供养。一时集会诣苏牟所。众共围绕说伽陀曰。</p>
  <p>　　能于我等作归救　　汝是医王及良药<br>
  　　我等今时何所为　　愿施供养无有吝</p>
  <p>　　舍利子。我于是时。知此有情得安隐已现大烁迦罗形。住众人前而作是言。我今不用王城国土。郡邑聚落舍宅财物。金银琉璃[王*車]璖马瑙珊瑚琥珀诸妙珍宝。象马牛羊辇舆车乘男子女人。童子童女奴婢仆从。饮食衣服床敷卧具。汤药资缘园林池沼。如是玩好悉不复用。我唯教汝。当断杀生永不复作。当断偷盗永不复作。当断邪欲永不复作。当断妄语永不复作。当断两舌永不复作。当断绮语永不复作。以要言之。当断恶口贪嗔邪见。永不复作。时彼大烁迦罗为诸人等。说伽陀曰。</p>
  <p>　　多俱胝数诸财宝　　分量犹如须弥山<br>
  　　饮食衣服妙天女　　如是等施皆不用<br>
  　　汝若作是诸供养　　不如修习十善道<br>
  　　各各共起慈悲心　　于一切时常守护<br>
  　　菩萨不乐于财利　　唯能护持十善业<br>
  　　汝等若能共修行　　我说此名真供养<br>
  　　饮食衣服及卧具　　象马车乘诸珍宝<br>
  　　如是乃至妙天女　　一切我今皆不受<br>
  　　汝今听我诚实语　　应修清净十善道<br>
  　　互相发起慈悲心　　于一切处常守护<br>
  　　若能摄受如是法　　十善业道常清净</p>
  <p>　　说是伽陀已。告舍利子言。我于彼时于大众中。宣说法要。清净无杂示教利喜。说是法已隐身不现。时阎浮提洲男子女人童男童女。食苏牟者乃至命终。无有一人堕于恶趣。一时皆得生于三十三天。于妙众中受诸快乐。舍利子。彼诸人众生彼天中。闻是法已示教利喜。于彼三乘得决定解。所谓声闻乘缘觉乘无上一切智乘。于彼天中。或复当入涅盘。未入涅盘。现入涅盘。佛言舍利子。汝观菩萨摩诃萨安住法身。云何名为得大神通具大威德名称普闻。我于彼时。唯我一人能舍身命。成熟一切有情三乘涅盘。如是言已。尊者舍利子白佛言。世尊。云何名为菩萨摩诃萨具足法身。佛言舍利子。菩萨摩诃萨法身坚固。犹如金刚无破坏相。殊妙真实不生不灭。又复法身。为度有情不惜躯命。以是缘故。火不能烧物不能坏。又复坚固犹如金刚无破坏相。舍利子。菩萨摩诃萨行不退转精进波罗蜜多行时。如是安住具足法身。成熟有情不惜躯命。亦无言说分别遍计。又知此身犹如虚空。离种种相。身离相故。随能入解一切诸法。离种种相。由离相故。亦不分别是身是法。若于相中身既离相。于一切法亦复如是。若能自身离一种相。即能入解一切有情身离相故。一切有情身离相故。即能入解法界离相。法界离相故。于一切法离相。应如是学。乃至极微细法皆不可得。由彼自身真如。即能随解一切有情身真如。由彼一切有情身真如。即能随解自身真如。由自身真如。即能随解一切法真如。由一切法真如。即能随解自身真如。由自身真如。亦能通解一切佛真如。由一切佛真如。即能通解自身真如。由自身真如。亦能随解过去未来现在真如。由过去未来现在真如。即能随解自身真如。又过去真如与未来真如而无相违。过去真如与现在真如亦无相违。现在真如与过去真如而无相违。未来真如与过去真如亦无相违。又过去真如与未来真如而无相违。未来真如与现在真如亦无相违。现在真如与未来真如而无相违。未来真如与现在真如亦无相违。由现在真如与过去真如而无相违。由过去真如与现在真如亦无相违。又过去真如与未来现在真如亦复如是。又彼蕴处界真如此蕴处界真如。彼染净真如此染净真如。彼涅槃轮回真如此涅槃轮回真如。彼行真如此行真如。一切行真如亦复如是。</p>
  <p>　　复次舍利子。如所说故无别异故。非远离故非影像故。乃至真如无少分相。何以故。真如无相彼说即如来相。如是摄受因果真如。彼说亦如来相。彼菩萨见如是诸相无所造作。即如来相见非违诤。一切色相彼无所动即如来相非真如智。于如来身何可观察。于如来身平等观察。即自身平等。由自身平等观察。即一切身非身平等。由一切身非身平等观察。即于是身而能观察。是故了知一切身相。皆缘生故。于此知己法身决定不可破坏。于诸法身亦复如是。彼得如是法身而能了别非蕴处界。于诸有情见闻觉知乃可化度。作诸义利。舍利子。譬如活命医王。积集和合诸大良药。施众病者。造作童女色相殊妙。犹如最上清净池沼。具足庄严极妙安住。时非时分行住坐卧。复能作彼胜妙事业。复于是时最上最胜大种豪族长者居士。皆来见彼造药童女。时活命医王。普能施与如是触已。诸有病者快乐轻安得无病恼。舍利子。应知唯一活命医王。能令有情疾病除愈。余诸医师不能有故。舍利子。了知法身菩萨摩诃萨亦复如是。乃至有情男子女人童男童女。为贪嗔痴之所烧煮。于彼有情身遍触已。是诸疾病皆悉除愈。而得远离一切热恼。如是菩萨。往昔愿力得清净故。</p>
  <p>　　复次舍利子。菩萨摩诃萨不为资身财物饮食等事。然于法身一切取舍无不通达。而或怜愍有情摄受饮食。于其身命亦不弃舍。于法身力亦不取舍亦不损减。</p>
  <p>　　复次舍利子。菩萨摩诃萨。然于法身无生无灭。由能示现有生灭故。又能成熟有情。于诸行法了知生灭。又知诸法亦无合集。生处灭处悉皆了知。于彼法身。法食法力常依止法。心无所表。是名往昔愿力成熟有情不退转精进波罗蜜多。</p>
  <p>　　尔时世尊。重明此义说伽陀曰。</p>
  <p>　　今乃得成金刚身　　不坏不散佛知故<br>
  　　刀不能伤火不焚　　度有情时岂超越<br>
  　　度脱有情猛火害　　若获最上清凉药<br>
  　　如是有情知见已　　复如得食诸饮膳<br>
  　　乃至法界无分别　　唯一法身无余身<br>
  　　无人无我无儒童　　了达诸法缘生故<br>
  　　观察如能行苦行　　息灭缘故断苦缘<br>
  　　色蕴非坚水上泡　　受蕴如同于聚沫<br>
  　　想如渴爱炎时现　　观行芭蕉中不实<br>
  　　复如幻化诸伎艺　　种种刹那俱离相<br>
  　　诸有智者所施愿　　了识造作不坚实<br>
  　　所生资具如电光　　亦如高山流瀑水<br>
  　　财欲又复同影像　　迅速猛于弓箭势<br>
  　　了知变易若浮云　　诸有智者无所乐<br>
  　　不于三界天人所　　受用饮食诸妙乐<br>
  　　后堕地狱极苦中　　见已不乐于天趣<br>
  　　彼无依止如傍类　　是人依止离生死<br>
  　　菩萨当获大法身　　设复成坏无生灭</p>
  <p>　　复次舍利子。菩萨摩诃萨行不退转精进波罗蜜多行时。当如是学。世闻诸不善法皆悉充满。彼对治法亦复如是而不了知。如世有情具三大病。谓贪大病。嗔大病。痴大病。皆不了知。彼诸有情三种大病。三大良药亦复不知。何等为三。贪大病者。以不净观为大良药。嗔大病者。以慈悲观为大良药。痴大病者。以缘起观为大良药。皆不了知。设有医王医余疾病。虽暂除愈而非究竟。于一切病不能除愈。诸有智者不应如是随顺修学。于佛世尊所对治法应当修学。为大医王通达一切无上善法。令诸疾病净尽除愈。是为究竟。于余世间所习医王。乃至少分不应随学。应当积集捣筛和合最上法药。若闻声已。彼贪大病彼嗔大病彼痴大病。皆悉除愈。舍利子。是名菩萨摩诃萨行不退转精进波罗蜜多行时。如是积集捣筛和合大法良药。彼诸声闻缘觉悉不能有。唯如来无上应供正等正觉。为大医王集诸善根。捣筛和合为大法药。吹大法螺出深妙声。普遍三千大千世界使得闻知。能令无量无边百千俱胝那庾多矜羯罗。以要言之。乃至不可说不可说诸有情类。此贪嗔痴三种大病。皆悉除愈。舍利子。譬如雪山林中有大药树王。名离诸毒。能令百庾缮那所住有情闻彼香者。悉除诸毒。舍利子。以离诸毒大药树王。涂之螺鼓吹击其声。若诸有情设有虫毒。药毒气毒及一切毒。闻是声已悉除诸毒。舍利子。此离诸毒大药树王。一切医师悉不能知。唯活命医王独能知解。舍利子。于菩萨摩诃萨大正法药。而能积集捣筛和合。声闻缘觉亦不能有。唯如来能有是故。通达一切善法。为大医王。能令一切有情诸病除愈。于此法药而能积集捣筛和合。吹大法螺出深妙声。普遍三千大千世界使得闻知。能令无量无边百千俱胝那庾多矜羯罗。以要言之。乃至不可说不可说诸有情类。闻是声已。彼贪嗔痴皆悉除灭。云何菩萨摩诃萨积集法财。于何等处而为施用。若菩萨摩诃萨施用法财。唯于菩萨藏正法而为积集。舍利子。菩萨摩诃萨行不退转精进波罗蜜多行时。于菩萨藏正法。受持读诵解说其义。若自书若使人书。乃至广为人说。应如是学。复次舍利子。乃往过去如是展转。广大不可思议阿僧祇劫于彼时分。有佛名莲华超胜如来多陀阿伽度阿罗诃三藐三佛陀。彼佛有八十俱胝大声闻众俱来集会。皆阿罗汉。诸漏已尽无复烦恼。心得自在到于彼岸。彼佛寿量具八万岁。正法住世具五百岁。像法亦尔。彼莲华超胜如来般涅盘后。所有舍利如我灭后等无有异。舍利子。时莲花超胜如来般涅盘已。于百岁后有一菩萨。从他方没来生王家。尔时为母发如是言。我今何缘于此非法种族中生。我今亦依彼正法行。而修行之。由是缘故名正法行。</p>
  <div class="jw-bottom">
       <li><a href="1000-02.htm">上一部：乾隆大藏经·宋元入藏诸大小乘经·佛说大乘菩萨藏正法经四十卷（第十一卷～第二十卷）</a>
      <li><a href="1000-04.htm">下一部：乾隆大藏经·宋元入藏诸大小乘经·佛说大乘菩萨藏正法经四十卷（第三十一卷～第四十卷）</a></li></div></div>
     <div class="bottom-bt">乾隆大藏经·宋元入藏诸大小乘经·佛说大乘菩萨藏正法经</div></span></body></html>
