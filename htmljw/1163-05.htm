<!DOCTYPE HTML PUBLIC"-//W3C//DTD HTML 4.0 Transitional//EN">
<html>

<head>
<title>第1163-05部～大智度论一百卷（第八十一卷～第一百卷）</title>
<meta http-equiv="Content-Type" content="text/html; charset=utf-8" />
<meta content="Microsoft FrontPage 4.0" name="GENERATOR">
<meta name="ProgId" content="FrontPage.Editor.Document">
<meta name="viewport" content="width=device-width, initial-scale=1" />
<link href="../class/jw.css" rel="stylesheet" type="text/css">
<SCRIPT type=text/javaScript>
function doZoom(size){
document.getElementById('zoom').style.fontSize=size+'px'}
</SCRIPT>
</head>

<body>
<span id="zoom">

<a name="MENU-top"></a>

<div class="top-bt">
<div class="top-left">大乘论·第1163部</div>
<div class="top-center">大智度论一百卷（第八十一卷～第一百卷）</div>
<div class="top-right">龙树菩萨造姚秦三藏法师鸠摩罗什译</div></div>
<div class=top-bm>
<div class=bm-bt><div class=bm-jbt>· 经名 · 卷数 · 跋序</li></div><div class=bm-jbt-left><div class=bm-jbtbm>· 品名 · 品数 · 译作者</li></div>
<div class=bm-zt>字体：<A href="javascript:doZoom(18)">大</A> <A href="javascript:doZoom(16)">中</A> <A href="javascript:doZoom(15)">小</A></div></div></div>
<div class=bm-bt><div class=bm-jbt><a href="1163-05.htm#j1163-05-1">大智度论卷第八十一</a></div><div class=bm-jbt-left>
<div class=bm-jbtbm><a href="1163-05.htm#j1163-05-2">释六度相摄品第六十八之下</a></div>
</div></div><div class=bm-bt><div class=bm-jbt><a href="1163-05.htm#j1163-05-3">大智度论卷第八十二</a></div><div class=bm-jbt-left>
<div class=bm-jbtbm><a href="1163-05.htm#j1163-05-4">释方便品第六十九之上（经作大方便品）</a></div>
</div></div><div class=bm-bt><div class=bm-jbt><a href="1163-05.htm#j1163-05-5">大智度论卷第八十三</a></div><div class=bm-jbt-left>
<div class=bm-jbtbm><a href="1163-05.htm#j1163-05-6">释方便品第六十九之下</a></div>
<div class=bm-jbtbm><a href="1163-05.htm#j1163-05-7">释三慧品第七十之上</a></div>
</div></div><div class=bm-bt><div class=bm-jbt><a href="1163-05.htm#j1163-05-8">大智度论卷第八十四</a></div><div class=bm-jbt-left>
<div class=bm-jbtbm><a href="1163-05.htm#j1163-05-9">释三慧品第七十之下</a></div>
</div></div><div class=bm-bt><div class=bm-jbt><a href="1163-05.htm#j1163-05-10">大智度论卷第八十五</a></div><div class=bm-jbt-left>
<div class=bm-jbtbm><a href="1163-05.htm#j1163-05-11">释道树品第七十一</a></div>
<div class=bm-jbtbm><a href="1163-05.htm#j1163-05-12">释菩萨行品第七十二</a></div>
<div class=bm-jbtbm><a href="1163-05.htm#j1163-05-13">释种善根品第七十三</a></div>
</div></div><div class=bm-bt><div class=bm-jbt><a href="1163-05.htm#j1163-05-14">大智度论卷第八十六</a></div><div class=bm-jbt-left>
<div class=bm-jbtbm><a href="1163-05.htm#j1163-05-15">释遍学品第七十四</a></div>
<div class=bm-jbtbm><a href="1163-05.htm#j1163-05-16">释三次第学品第七十五之上（经作三次第行品）</a></div>
</div></div><div class=bm-bt><div class=bm-jbt><a href="1163-05.htm#j1163-05-17">大智度论卷第八十七</a></div><div class=bm-jbt-left>
<div class=bm-jbtbm><a href="1163-05.htm#j1163-05-18">释三次第学品第七十五之下</a></div>
<div class=bm-jbtbm><a href="1163-05.htm#j1163-05-19">释一念具万行品第七十六（经作一念品）</a></div>
</div></div><div class=bm-bt><div class=bm-jbt><a href="1163-05.htm#j1163-05-20">大智度论卷第八十八</a></div><div class=bm-jbt-left>
<div class=bm-jbtbm><a href="1163-05.htm#j1163-05-21">释六喻品第七十七</a></div>
<div class=bm-jbtbm><a href="1163-05.htm#j1163-05-22">释四摄品第七十八之上</a></div>
</div></div><div class=bm-bt><div class=bm-jbt><a href="1163-05.htm#j1163-05-23">大智度论卷第八十九</a></div><div class=bm-jbt-left>
<div class=bm-jbtbm><a href="1163-05.htm#j1163-05-24">释四摄品第七十八之下</a></div>
<div class=bm-jbtbm><a href="1163-05.htm#j1163-05-25">释善达品第七十九</a></div>
</div></div><div class=bm-bt><div class=bm-jbt><a href="1163-05.htm#j1163-05-26">大智度论卷第九十</a></div><div class=bm-jbt-left>
<div class=bm-jbtbm><a href="1163-05.htm#j1163-05-27">释实际品第八十</a></div>
</div></div><div class=bm-bt><div class=bm-jbt><a href="1163-05.htm#j1163-05-28">大智度论卷第九十一</a></div><div class=bm-jbt-left>
<div class=bm-jbtbm><a href="1163-05.htm#j1163-05-29">释具足品第八十一</a></div>
</div></div><div class=bm-bt><div class=bm-jbt><a href="1163-05.htm#j1163-05-30">大智度论卷第九十二</a></div><div class=bm-jbt-left>
<div class=bm-jbtbm><a href="1163-05.htm#j1163-05-31">释净佛国土品第八十二之上（经作净佛国品）</a></div>
</div></div><div class=bm-bt><div class=bm-jbt><a href="1163-05.htm#j1163-05-32">大智度论卷第九十三</a></div><div class=bm-jbt-left>
<div class=bm-jbtbm><a href="1163-05.htm#j1163-05-33">释净佛国土品第八十二之下</a></div>
<div class=bm-jbtbm><a href="1163-05.htm#j1163-05-34">释毕定品第八十三之上</a></div>
</div></div><div class=bm-bt><div class=bm-jbt><a href="1163-05.htm#j1163-05-35">大智度论卷第九十四</a></div><div class=bm-jbt-left>
<div class=bm-jbtbm><a href="1163-05.htm#j1163-05-36">释毕定品第八十三之下</a></div>
<div class=bm-jbtbm><a href="1163-05.htm#j1163-05-37">释四谛品第八十四（有本作差别品）</a></div>
</div></div><div class=bm-bt><div class=bm-jbt><a href="1163-05.htm#j1163-05-38">大智度论卷第九十五</a></div><div class=bm-jbt-left>
<div class=bm-jbtbm><a href="1163-05.htm#j1163-05-39">释七比品第八十五（经作七喻品）</a></div>
<div class=bm-jbtbm><a href="1163-05.htm#j1163-05-40">释平等品第八十六（有本作见实品）</a></div>
</div></div><div class=bm-bt><div class=bm-jbt><a href="1163-05.htm#j1163-05-41">大智度论卷第九十六</a></div><div class=bm-jbt-left>
<div class=bm-jbtbm><a href="1163-05.htm#j1163-05-42">释如化品第八十七</a></div>
<div class=bm-jbtbm><a href="1163-05.htm#j1163-05-43">释萨陀波仑品第八十八之上</a></div>
</div></div><div class=bm-bt><div class=bm-jbt><a href="1163-05.htm#j1163-05-44">大智度论卷第九十七</a></div><div class=bm-jbt-left>
<div class=bm-jbtbm><a href="1163-05.htm#j1163-05-45">释萨陀波仑品第八十八之中</a></div>
</div></div><div class=bm-bt><div class=bm-jbt><a href="1163-05.htm#j1163-05-46">大智度论卷第九十八</a></div><div class=bm-jbt-left>
<div class=bm-jbtbm><a href="1163-05.htm#j1163-05-47">释萨陀波仑品第八十八之下</a></div>
</div></div><div class=bm-bt><div class=bm-jbt><a href="1163-05.htm#j1163-05-48">大智度论卷第九十九</a></div><div class=bm-jbt-left>
<div class=bm-jbtbm><a href="1163-05.htm#j1163-05-49">释昙无竭品第八十九之上</a></div>
</div></div><div class=bm-bt><div class=bm-jbt><a href="1163-05.htm#j1163-05-50">大智度论卷第一百</a></div><div class=bm-jbt-left>
<div class=bm-jbtbm><a href="1163-05.htm#j1163-05-51">释昙无竭品第八十九之下</a></div>
<div class=bm-jbtbm><a href="1163-05.htm#j1163-05-52">释嘱累品第九十</a></div></div></div></div>
<div class="jwzw">
<div class="jwbt-box"><div class="jwbt"><a name=j1163-05-1><a href="1163-05.htm#MENU-top">大智度论卷第八十一</div></a></a>
<div class="jwbtbm"><a name=j1163-05-2><a href="1163-05.htm#MENU-top">释六度相摄品第六十八之下</div></div></a></a>
<p>　　【经】须菩提白佛言“世尊，云何菩萨摩诃萨住羼提波罗蜜取檀波罗蜜？”<br>
      　　佛言：“菩萨从初发心乃至道场，于其中间，若一切众生来瞋恚骂詈，若节节支解，菩萨住于忍辱，作是念：‘我应布施一切众生，不应不与：是众生须食与食，须饮与饮，乃至资生所须，尽皆与之。持是功德与一切众生共之，回向阿耨多罗三藐三菩提。’是菩萨回向时不生二心：谁回向者？回向何处？是为菩萨住羼提波罗蜜取檀波罗蜜。”<br>
      　　“世尊，云何菩萨摩诃萨住羼提波罗蜜取尸罗波罗蜜？”<br>
      　　佛言：“菩萨从初发心乃至道场，于其中间，终不夺他命，不与不取，乃至不邪见，亦不贪声闻、辟支佛地。持是功德与一切众生共之，回向阿耨多罗三藐三菩提。是菩萨回向时三种心不生：谁回向阿耨多罗三藐三菩提？用何法回向？回向何处？是为菩萨住羼提波罗蜜取尸罗波罗蜜。”<br>
      　　“世尊，云何菩萨摩诃萨住羼提波罗蜜取毗梨耶波罗蜜？”<br>
      　　佛言：“菩萨住羼提波罗蜜生精进，作是念：‘我当往一由旬，若十由旬、百千万亿由旬，过一世界，乃至过百千万亿世界，乃至教一人令持五戒；何况令得须陀洹果，乃至阿罗汉果、辟支佛道、阿耨多罗三藐三菩提！持是功德与一切众生共之，回向阿耨多罗三藐三菩提。’是为菩萨住羼提波罗蜜取毗梨耶波罗蜜。”<br>
      　　“世尊，云何菩萨摩诃萨住羼提波罗蜜取禅波罗蜜？”<br>
      　　佛言：“菩萨住羼提波罗蜜，离欲、离恶不善法，有觉有观，离生喜乐入初禅，乃至入第四禅；是诸禅中净心心数法，皆回向萨婆若。回向时，是菩萨诸禅及禅支皆不可得。是为菩萨住羼提波罗蜜取禅波罗蜜。”<br>
      　　“世尊，云何菩萨摩诃萨住羼提波罗蜜取般若波罗蜜？”<br>
      　　佛言：“菩萨住羼提波罗蜜，观诸法若离相、若寂灭相、若无尽相；不以寂灭相作证，乃至坐道场得一切种智，从道场起便转法轮。是为菩萨住羼提波罗蜜取般若波罗蜜，不取不舍故。”</p>
      <p>　　须菩提白佛言：“世尊，云何菩萨摩诃萨住毗梨耶波罗蜜取檀波罗蜜？”<br>
      　　佛告须菩提：“菩萨住毗梨耶波罗蜜，身心精进，不懈不息，作是念：‘我必应当得阿耨多罗三藐三菩提，不应不得。’是菩萨为利益众生故，往一由旬，若百千万亿由旬，若过一世界，若过百千万亿世界，住毗梨耶波罗蜜中，若不得一人教令入佛道中，若声闻道中，若辟支佛道中，或得一人教令行十善道，精进不懈，法施及以财施令具足。持是功德与众生共之，回向阿耨多罗三藐三菩提，不回向声闻、辟支佛地。是为菩萨住毗梨耶波罗蜜取檀波罗蜜。”<br>
      　　“世尊，云何菩萨摩诃萨住毗梨耶波罗蜜取尸罗波罗蜜？”<br>
      　　佛言：“菩萨住毗梨耶波罗蜜，从初发意乃至坐道场，自不杀生，不教他杀，赞不杀生法，欢喜赞叹不杀生者；乃至自远离邪见，教他远离邪见，赞不邪见法，欢喜赞叹不邪见者。是菩萨住尸罗波罗蜜因缘，不求欲界、色界、无色界福，不求声闻、辟支佛地。持是功德与众生共之，回向阿耨多罗三藐三菩提，不生三种心，不见回向者，不见回向法，不见回向处。是为菩萨住毗梨耶波罗蜜取尸罗波罗蜜。”<br>
      　　“世尊，云何菩萨摩诃萨住毗梨耶波罗蜜取羼提波罗蜜？”<br>
      　　佛言：“菩萨住毗梨耶波罗蜜，从初发意乃至坐道场，于其中间，若人、若非人来节节支解，菩萨作是念：‘割我者谁？截我者谁？夺我者谁？’复作是念：‘我大得善利，我为众生故受身，众生还自来取。’是时菩萨正忆念诸法实相，持是功德与众生共之，回向阿耨多罗三藐三菩提，不向声闻、辟支佛地。是为菩萨住毗梨耶波罗蜜取羼提波罗蜜。”<br>
      　　“世尊，云何菩萨摩诃萨住毗梨耶波罗蜜取禅波罗蜜？”<br>
      　　佛言：“菩萨住毗梨耶波罗蜜，离欲、离恶不善法，有觉有观，离生喜乐入初禅，第二、第三、第四禅，入慈悲喜舍，乃至入非有想非无想处；持是禅无量、无色定，不受果报，生于利益众生之处，以六波罗蜜成就众生，所谓檀波罗蜜乃至般若波罗蜜；从一佛土至一佛土，亲近供养诸佛种善根。是为菩萨住毗梨耶波罗蜜取禅波罗蜜。”<br>
      　　“世尊，云何菩萨摩诃萨住毗梨耶波罗蜜取般若波罗蜜？”<br>
      　　佛言：“菩萨住毗梨耶波罗蜜，不见檀波罗蜜法，不见檀波罗蜜相；乃至不见禅波罗蜜法，不见禅波罗蜜相；四念处乃至一切种智，亦不见法，亦不见相，不见一切法非法、非非法，于法中无所著，是菩萨所作如所言。是为菩萨住毗梨耶波罗蜜取般若波罗蜜。”</p>
      <p>　　须菩提白佛言：“世尊，云何菩萨摩诃萨住禅波罗蜜取檀波罗蜜？”<br>
      　　佛言：“菩萨摩诃萨住禅波罗蜜，离诸欲、离恶不善法，有觉有观，离生喜乐入初禅，第二、第三、第四禅，入慈悲喜舍，乃至入非有想非无想处；住禅波罗蜜中心不乱，行二施以施众生；法施、财施。自行二施，教他行二施，赞叹二施法，欢喜赞叹行二施者。持是功德与众生共之，回向阿耨多罗三藐三菩提，不向声闻、辟支佛地。是为菩萨住禅波罗蜜取檀波罗蜜。”<br>
      　　“世尊，云何菩萨摩诃萨住禅波罗蜜取尸罗波罗蜜？”<br>
      　　佛言：“菩萨住禅波罗蜜，不生淫欲、瞋恚、愚痴心，不生恼他心，但修行一切智相应心。持是功德与众生共之，回向阿耨多罗三藐三菩提，不向声闻、辟支佛地。是为菩萨住禅波罗蜜取尸罗波罗蜜。”<br>
      　　“世尊，云何菩萨摩诃萨住禅波罗蜜取羼提波罗蜜？”<br>
      　　佛言：“菩萨住禅波罗蜜，观色如聚沫，观受如泡，观想如野马，观行如芭蕉，观识如幻；作是观时，见五众无坚固相，作是念：‘割我者谁？截我者谁？谁受、谁想、谁行、谁识？谁骂者？谁受骂者？谁生瞋恚？’是为菩萨住禅波罗蜜取羼提波罗蜜。”<br>
      　　“世尊，云何菩萨摩诃萨住禅波罗蜜取毗梨耶波罗蜜？”<br>
      　　佛言：“菩萨住禅波罗蜜，离欲、离恶不善法，有觉有观，离生喜乐入初禅，第二、第三、第四禅。是诸禅及支，取相生种种神通：履水如地，入地如水，如先说；天耳闻二种声，若天、若人；知他心，若摄心、若乱心，乃至有上心、无上心；忆种种宿命，如先说；以天眼净过人眼，见众生乃至如业受报，如先说。菩萨住是五神通，从一佛世界至一佛世界，亲近供养诸佛种善根，成就众生，净佛世界。持是功德与众生共之，回向阿耨多罗三藐三菩提。是为菩萨住禅波罗蜜取毗梨耶波罗蜜。”<br>
      　　“世尊，云何菩萨摩诃萨住禅波罗蜜取般若波罗蜜？”<br>
      　　佛言：“菩萨住禅波罗蜜，不得色，不得受、想、行、识；不得檀波罗蜜、尸罗波罗蜜、羼提波罗蜜、毗梨耶波罗蜜、禅波罗蜜，不得般若波罗蜜；不得四念处，乃至不得一切种智；不得有为性，不得无为性。不得故不作，不作故不生，不生故不灭。何以故？有佛无佛，是如、法相、法性常住，不生不灭，常一心应萨婆若行。是为菩萨住禅波罗蜜取般若波罗蜜。”</p>
      <p>　　须菩提白佛言：“世尊，云何菩萨摩诃萨住般若波罗蜜取檀波罗蜜？”<br>
      　　佛言：“菩萨住般若波罗蜜，内空、内空不可得，外空，外空不可得，内外空、内外空不可得，空空、空空不可得，乃至一切法空、一切法空不可得。菩萨住是十四空中，不得色相若空、若不空，不得受、想、行、识相若空、若不空，不得四念处若空、若不空，乃至不得阿耨多罗三藐三菩提若空、若不空，不得有为性、无为性若空、若不空。是菩萨摩诃萨如是住般若波罗蜜中，有所布施，若饮食、衣服、种种资生之具，观是布施空。何等空？施者、受者及财物空，不令悭著心生。何以故？菩萨摩诃萨行般若波罗蜜，从初发意乃至坐道场，无有妄想分别。如诸佛得阿耨多罗三藐三菩提时，无悭著心；菩萨摩诃萨亦如是，行般若波罗蜜时，无悭著心。是菩萨所可尊者，般若波罗蜜。是为菩萨住般若波罗蜜取檀波罗蜜。”<br>
      　　“世尊，云何菩萨摩诃萨住般若波罗蜜取尸罗波罗蜜？”<br>
      　　佛言：“菩萨住般若波罗蜜，不生声闻、辟支佛心。何以故？是菩萨，声闻、辟支佛地不可得，趣向声闻、辟支佛心亦不可得。是菩萨摩诃萨从初发意乃至坐道场，于其中间，自不杀生，不教他杀，赞不杀法，欢喜赞叹不杀生者；乃至自不邪见，不教他邪见，赞不邪见法，欢喜赞叹不邪见者。以是持戒，无法可取，若声闻、若辟支佛地，何况余法？是为菩萨住般若波罗蜜取尸罗波罗蜜。”<br>
      　　“世尊，云何菩萨摩诃萨住般若波罗蜜取羼提波罗蜜？”<br>
      　　佛言：“菩萨住般若波罗蜜，随顺法忍生，作是念：‘此法中无有法若起若灭、若生若死、若受骂詈、若受恶口、若割若截、若破若缚、若打若杀。’是菩萨从初发意乃至坐道场，若一切众生来骂詈恶口，刀杖瓦石，割截伤害，心不动作是念：‘甚可怪！此法中无有法受骂詈、恶口、割截、伤害者，而众生受诸苦恼！’是为菩萨住般若波罗蜜取羼提波罗蜜。”<br>
      　　“世尊，云何菩萨摩诃萨住般若波罗蜜取毗梨耶波罗蜜？”<br>
      　　佛言：“菩萨住般若波罗蜜，为众生说法，令行檀波罗蜜、尸波罗蜜、羼提波罗蜜、毗梨耶波罗蜜、禅波罗蜜、般若波罗蜜，教令行四念处乃至八圣道分，令得须陀洹果、斯陀含、阿那含、阿罗汉果、辟支佛道，令得阿耨多罗三藐三菩提，不住有为性中，不住无为性中。是为菩萨住般若波罗蜜取毗梨耶波罗蜜。”<br>
      　　“世尊，云何菩萨摩诃萨住般若波罗蜜取禅波罗蜜？”<br>
      　　佛言：“菩萨住般若波罗蜜，除诸佛三昧，入余一切三昧，若声闻三昧、若辟支佛三昧、若菩萨三昧，皆行皆入。是菩萨住诸三昧，逆顺出入八背舍。何等八？内有色相外观色，是初背舍；内无色相外观色，二背舍；净背舍，身作证，三背舍；过一切色相，灭有对相，不念种种相故，入无量虚空处，四背舍；过一切虚空处，入无边识处，五背舍；过一切识处，入无所有处，六背舍；过一切无所有处，入非有想非无想处，七背舍；过一切非有想非无想处，入灭受想处，八背舍。<br>
      　　“于是八背舍，逆顺出入九次第定。何等九？离诸欲，离诸恶不善法，有觉有观，离生喜乐入初禅；乃至过非有想非无想处，入灭受想定。是名九次第定，逆顺出入。<br>
      　　“是菩萨依八背舍、九次第定，入师子奋迅三昧。云何名师子奋迅三昧？须菩提，菩萨离欲、恶不善法，有觉有观，离生喜乐入初禅，乃至入灭受想定；从灭受想定起，还入非有想非无想处；从非有想非无想处起，乃至还入初禅。<br>
      　　“是菩萨依师子奋迅三昧，入超越三昧。云何为超越三昧？须菩提，菩萨离欲、离诸恶不善法，有觉有观，离生喜乐入初禅，从初禅起乃至入非有想非无想处；非有想非无想处起入灭受想定；灭受想定起还入初禅，从初禅起入灭受想定；灭受想定起入二禅，二禅起入灭受想定；灭受想定起入三禅，三禅起入灭受想定；灭受想定起入四禅，四禅起入灭受想定；灭受想定起入空处，空处起入灭受想定；灭受想定起入识处，识处起入灭受想定；灭受想定起入无所有处，无所有处起入灭受想定；灭受想定起入非有想非无想处，非有想非无想处起入灭受想定。灭受想定起入散心中，散心中起入灭受想定，灭受想定起还入散心中；散心中起入非有想非无想处，非有想非无想处起还住散心中；散心中起入无所有处，无所有处起住散心中；散心中起入识处，识处起住散心中；散心中起入空处，空处起住散心中；散心中起入第四禅，第四禅中起住散心中；散心中起入第三禅，第三禅中起住散心中；散心中起入第二禅，第二禅中起住散心中；散心中起入初禅，初禅中起住散心中。是菩萨摩诃萨住超越三昧，得诸法等相。是为菩萨住般若波罗蜜取禅波罗蜜。”　　<br>
      　　【论】问曰：何以但一波罗蜜为主？<br>
      　　答曰：行因缘次第应尔。菩萨有二种：在家、出家。在家菩萨福德因缘故大富，大富故求佛道因缘，行诸波罗蜜，宜先行布施。何以故？既有财物，又知罪福，兼有慈悲心于众生故，宜先行布施；随次第因缘，行诸波罗蜜。出家菩萨以无财故，次第宜持戒、忍辱、禅定。所宜故名为主。除财施，余波罗蜜皆出家人所宜行。菩萨以羼提波罗蜜为主，作是愿：“若人来割截身体，不应生瞋心。我今行菩萨道，应具足诸波罗蜜。”诸波罗蜜中，檀波罗蜜最在初；于檀中所重惜者，无过于身，能以施人，不惜不瞋，能具足忍辱波罗蜜，摄取檀。菩萨住忍辱中布施众生衣食等诸物，尽给与，受者逆骂、打害菩萨，破其施忍。菩萨作是念：“我不应为虚诳身故，毁波罗蜜道！我应布施，不应生恶心，不以小恶因缘故而生废退。”是菩萨命未尽间，增益施心；若命终时，二波罗蜜力故，即生好处续行布施。<br>
      　　取尸罗波罗蜜者，问曰：住忍辱时不为恶即是戒，何以故更说住忍取戒波罗蜜？应当住戒摄忍！<br>
      　　答曰：此中说相，不说次第相生。虽和合而各各有相，若次第法，应先戒后忍；戒名不夺他命，忍名不自惜命；是故于忍辱中别说戒相。<br>
      　　复次，忍名自摄其心，不起瞋恚。持戒有二种：一者、不恼众生；二者、自为，生禅定根本故。有菩萨行忍辱，未受持戒法，但以畏罪故忍辱，未能深怜愍众生。是人或从师闻，或自思惟：“持戒是佛道因缘，不娆众生。我今已能忍辱，则行此事易。”是名说忍辱能取尸罗波罗蜜。<br>
      　　复次，忍辱是心数法，持戒是色法；持戒名心生、口说、受持，忍辱但是心生，非受持法。<br>
      　　复次，身口清净名持戒，意清净名忍辱。<br>
      　　问曰：禅智波罗蜜亦是心清净法，何以但说忍辱？<br>
      　　答曰：禅智力大故不说，持戒时心未能清净，须忍辱守心故。此经中自说因缘：有菩萨大功德智慧利根，于现在佛所发心行诸波罗蜜，是故世世增益，乃至阿耨多罗三藐三菩提，不堕恶处。为是菩萨故，说从初发心，乃至坐道场，不生瞋心夺众生命，亦不著二乘，皆是二波罗蜜功德故。离三种心，回向阿耨多罗三藐三菩提。三心者，无人、无法、无回向处，无有我心、颠倒心。<br>
      　　取毗梨耶波罗蜜者，若自集功德，若度众生，发心不懈，乃至成办其事；若有遮道因缘，心不没不退，能堪受众苦，不以久远勤苦为难。如经中说：是菩萨乃至过千万由旬，乃至不得一人令入实法得涅槃，是时心亦不愁。若得一人令持五戒等，尔时心欢喜，不作是念：“我过此无量国土，正得此一人，以为愁苦。”何以故？一人相即是一切人相，一切人相是一人相，是诸法相不二故。<br>
      　　取禅波罗蜜者，是菩萨忍辱力故，其心调柔，心调柔故易得禅定；于禅定中，得慈悲等诸清净心心数法，皆以是不著心回向阿耨多罗三藐三菩提。<br>
      　　取般若波罗蜜者，菩萨住众生忍中，忍一切众生加恶事，行大慈悲，是故得大福德；得大福德故心柔软，心柔软故易得法忍，所谓一切毕竟无生。住是法忍中，观一切法空相、离相、无尽寂灭相、如涅槃相。尔时，还增长众生忍，如是毕竟空中谁有骂者？谁有害者？尔时，具足二忍故，不见三事：忍法、忍者、忍处。如是不戏论一切法故，能见一切法空寂灭相如涅槃。本愿求佛道，不著是毕竟空法故，乃至未坐道场不证实际；坐道场已，具得佛法；得佛道，转法轮，随意利益众生，皆是般若波罗蜜力。<br>
      　　住毗梨耶波罗蜜取檀波罗蜜者，菩萨初用精进门入诸波罗蜜中，勤行五波罗蜜，身心精进，不休不息，精进更无异体。住是精进中，不畏阿鼻泥犁苦，何况余苦？菩萨亦知一切法毕竟空，从毕竟空出，以慈悲心故，还起善业，不取涅槃，是精进力。菩萨住精进中，应作是念：“我久久必应当得阿耨多罗三藐三菩提，不应不得。”是人过一由旬乃至百千由旬，以财、法二事施惠众生；乃至过百千万亿国土，正使不得一人入三乘，菩萨心亦不悔不没，不作是念：“我尔所佛土而不得一人可度，云何可得度一切人？”过百千国土，或得一人可令行十善，不中入三乘，不以一人不得实相故，心怀轻悔。复作是念：“我今并使此人行十善道，渐以三乘而度脱之。”教十善已，复以财、法二施满足众生，持是功德回向阿耨多罗三藐三菩提。身心精进，过无数国，为众生说法。<br>
      　　问曰：一切布施皆以精进，何以但言此二施从精进生？<br>
      　　答曰：虽一切施皆由精进生，此以多精进力生故。如经说：过百千国土，以二施满足众生。<br>
      　　取尸罗波罗蜜者，菩萨具行十善道，是名尸罗波罗蜜，或从忍辱等波罗蜜生。若菩萨从初发心，乃至坐道场，舍十不善道，行四十种善道，不休不息，是名精进波罗蜜力。有人一种不能行，何况四种？亦以尸罗（“尸罗”，应为“精进”之误）波罗蜜故，不生三界，不受二乘。众生以懈怠烦恼心故，生三界中；厌恶生死故，舍佛道，取小乘，此皆是懈怠相。是故说是菩萨不贪三界，不证二乘。<br>
      　　取羼提波罗蜜者，菩萨从初发心乃至坐道场，若人、若非人来割截身体持去。尔时，菩萨破我颠倒，善业毕竟空故，作是念：“此中无有割者、截者，是事皆是凡夫虚诳所见。我得大利，我知诸法实时，能入涅槃，但为怜愍众生故受身；众生自来取去，我不应惜。”尔时，深入诸法实相，此中无有定相，众生自生怖畏。以此功德与众生共之，回向阿耨多罗三藐三菩提。是中若有骂詈、打害、能忍者，是为忍；欢喜不退，是为精进。是二法，或从精进生忍辱，或从忍辱生精进，今从精进生忍辱。<br>
      　　取禅波罗蜜者，有人自然得禅定，如劫尽时；或有退得、生得，或上地生、下地得。如是虽得禅定，不从精进生。有因大布施，破悭贪等五盖，即得禅定；或有人持戒清净，修集忍辱故，因小厌心，便得禅定；或有人大智慧力故，知欲界无常虚诳不净，即得禅定；禅定虽亦虚诳，犹胜欲界。如是虽有精进，更因余法得禅故，不名从精进生。有人不因五法为主，但日夜精进，经行坐禅，常与心斗；以信等五力，深御五盖，若心驰散，便摄令还，如与贼斗，乃至流汗。如是等人得禅定，从精进生。或有菩萨钝根，宿罪所覆，深著世乐，驰逸难制；如是人深加精进，尔乃得定。譬如有福德之人，安坐无事，福禄自至；薄福之人，勤设方便，斗战乃得。有福之人自然得者，名为福德自至；方便战斗得者，名为精进而得。如是一切处虽有精进，多处受名。<br>
      　　取般若波罗蜜者，菩萨精进力故，得禅波罗蜜；得禅波罗蜜故，生菩萨神通力。二事因缘故，以神通力遍至十方，未具足功德欲令具足，又欲教化一切众生。除四波罗蜜所生般若，余智慧多从精进生故，住精进为主取智慧。般若波罗蜜者，有二种：一者、观诸法实相，于一切法中不见法相，不见非法相；二者、如所说行。人有懈怠心故，不能行二事，精进力故能具足行二事。<br>
      　　住禅波罗蜜为主取五波罗蜜者，菩萨住禅波罗蜜中，心调柔不动，能观察诸法实相。譬如密室燃灯，光照明了，是名住禅波罗蜜生智慧。尔时，不恼一切众生，又加怜愍，是名甚深清净持戒、忍辱。以神通力变化财物，具足布施，又遣化人为一切说法；又菩萨从禅起，以清净柔软心为众生说法，是名布施。因禅定力起神通，周至十方，导利一切而不懈怠，是名精进。又因禅定令四波罗蜜增益，是名禅定生精进。余义，如经广说。<br>
      　　住般若波罗蜜为主取五波罗蜜者，如经中佛自广说。<br>
      　　问曰：佛虽广说，其中犹有不解者，今当问：十八空中，何以故不说四空？<br>
      　　答曰：第十四名一切法空；言一切者，法无不尽，是故不说。<br>
      　　问曰：若尔者，但应说十四，何以有十八？<br>
      　　答曰：彼中分别一切法相空，一切空皆总入十八空。此中为行者说，行者或行一空、二空乃至十四空，随本所著多少故。有深著邪见者，以余四空。所以者何？有法、无法等是外道邪见；是菩萨修慈悲，心柔软故，不生如是有无见。<br>
      　　复次，菩萨以十四空熏心故，于有无中了了不错，是故不说后四空。<br>
      　　问曰：何以故说菩萨如诸佛无贪著心，此说有何义？<br>
      　　答曰：佛断诸烦恼习不起。菩萨以般若力制令不起；今欲赞叹般若力故，结使虽未断，与佛断无异，令人知贵般若力故，发心作是念：此中无有法若生若灭、若受骂詈割截等。<br>
      　　问曰：此即是无生忍，何以言柔顺忍？<br>
      　　答曰：此中说破五众和合假名众生，不能破法，是故经说无生者、灭者，无受骂詈者。又是人破我，虽观法空，未能深入，犹有著法爱故。如得无生忍法，而有慈愍众生；柔顺忍中亦有念法空。是二法中：一、处众生不可得故，名众生忍；二、于法不可得故，名为法忍。法忍者不妨众生忍，众生忍不妨法忍，但以深浅为别。<br>
      　　问曰：超越三昧，不得超二，又不从散心而入灭尽定，此中何以如是说？<br>
      　　答曰：大小乘法异：不超二者，小乘法中说；菩萨无量福德智慧，深入禅定力故，能随意超越。如人力士踔踯，不过丈数；若以天力士踔之，无广远之难。又阿毗昙中，皆为凡夫人、声闻人说。菩萨则不然，智慧力故，入师子奋迅三昧，能于诸法得自在；般若力故，能随意自在说诸法，应适众生。<br>
      　　复有菩萨多行般若波罗蜜，知诸法实相，安住不动法中，一切世间天及人无能难诘令倾动者。若得财物，布施二种众生，若施佛、若施众生。以众生空故，其心平等，不贵著诸佛，不轻贱众生。若施贫贱人，轻贱故福少；若施诸佛，贪著故福不具足。若以金银宝物及施草木，以法空故，亦等无异。断诸分别一异等诸妄想，入不二法门布施，是名财施。法施亦如是，不贪贵有智能受法者，不轻无智不解法者。所以者何？佛法无量，不可说、不可思议故。若说布施等浅法，及说十二因缘，空、无相、无作，空、无相、无作等诸甚深法，等无异。何以故？是法皆入寂灭不戏论法中故。如是等名般若生布施。<br>
      　　复次，是菩萨于十方三世诸佛，及弟子所修三种功德随喜，皆与一切众生共之，回向阿耨多罗三藐三菩提。智慧力故，无所不施，能与众生福德分。复有菩萨若布施时生种种好心，拔出悭贪根本而行布施：慈心施故灭诸瞋恚；见受者得乐，欢喜故灭嫉妒心；恭敬心施受者故，破憍慢；了了信知布施果报故，破疑及无明；不得与者、受者、定实故，破有无等余邪见。观受者如佛，观物如阿耨多罗三藐三菩提相，观己身从本已来毕竟空。若如是布施，不虚诳故，直至阿耨多罗三藐三菩提。如是等相，名般若波罗蜜生檀波罗蜜。<br>
      　　复次，菩萨深入清净般若波罗蜜故，非无众生而能受持十善等诸戒；欲破杀生颠倒故，有不杀生戒，非实相中有。复次，有人为百由旬众生故持戒不杀，有为一阎浮提众生故持戒不杀，如是等为有量众生持戒。或有一日持戒，或受五戒、十戒，如是等有量持戒。菩萨行般若，为无量国土一切众生故持戒，不为一世、二世。如如、虚空、法性、实际住，以毕竟空相故，不取是戒相，不憎破戒，不著持戒，是名菩萨般若波罗蜜生具足无分别戒。<br>
      　　忍辱有二种：一者、众生忍，二者、法忍。菩萨深入般若波罗蜜故，得诸法忍，能信受无量佛法，心无是非分别。如是相，名般若波罗蜜中生忍辱。<br>
      　　复有菩萨勤精进具足五波罗蜜故，行般若波罗蜜得诸法实相，灭三业：身无所作，口无所说，心无所念。如人梦中没在大海，动以手足求渡，觉已梦心即息，是名从般若波罗蜜中生第一精进。如持心经中说：“我得是精进故，于燃灯佛得受记莂。”<br>
      　　佛言：虽离智慧无禅定，多用智慧力得禅定，是故从智慧生禅定。如佛说辟支佛经中：有一国王见二特牛淫欲故斗死，自觉悟：“我以财色故，征伐他国，与此何异？”即舍离五欲，得禅定，成辟支佛。菩萨亦如是，少多因缘厌患五欲，筹量五欲乐、禅乐，相去悬远，“我岂可以五欲少乐而弃禅定乐？”禅定乐者，福德清净遍身受乐。如是等，从分别智慧生禅定。禅定义，如经中说。<br>
      　　复次，是菩萨于无量劫为佛道故种善根，离欲故于诸禅定得自在，深入如、法性、实际；精进、方便、慈悲力故，出于甚深法，还修功德。是人胜伏其心，一念中能行六波罗蜜，所谓：菩萨布施时如法舍财，是为檀波罗蜜。安住十善道中布施，不向二乘，是为尸罗波罗蜜。若悭贪等诸烦恼，及魔人民来，不能动心，是名羼提波罗蜜。布施时身心精进，不休不息，是名精进波罗蜜。摄心在布施，不令散乱，无疑无悔，正向阿耨多罗三藐三菩提，是名禅波罗蜜。布施时与者、受者、财物不可得，不如邪见取相、妄见一定相，如诸佛贤圣观物相、受者、与者相及回向处相；法施时亦如是，是名般若波罗蜜。<br>
      　　菩萨尽受诸戒，善心起正语、正业，三种律仪：戒律仪、禅定律仪、无漏律仪。住是戒中，施一切众生无畏，是名檀波罗蜜。淫欲、瞋恚等诸烦恼欲破戒，能制能忍。复次，人来骂詈打害，畏破戒故，忍而不报；又复饥渴寒热诸苦所逼，为持戒故，如是等悉皆能忍，是名羼提波罗蜜。分别诸戒相轻重、有残无残、因缘本末、或遮或听等，是心精进；能如戒法行，有犯则下意忏除，是名身精进。以是持戒精进，不求天王、人王，乃至不求小乘涅槃，但为戒是菩萨道住处故，持戒能修集五波罗蜜，是名精进波罗蜜。菩萨若持戒清净，不离禅定。何以故？持戒清净，破诸烦恼力，心则调伏；譬如老夺壮力，死来易坏。行者不得禅定故，念五欲，生五盖，侵害持戒；是故为戒坚牢故，求禅定乐。禅定者，摄诸心心数法一处和合，名为禅定。行者能除恶身口破戒业，次除三恶觉观，然后除三细觉观，所谓国土、亲里、不死；如是除已，即得禅定，是名禅波罗蜜。持戒时知戒能生如是今世后世功德果报，是名智慧。复次，戒、持戒、破戒者，三事不可得，是名智慧。人有三种：下人破戒，中人著戒，上人不著戒。是菩萨思惟：“若我憎破戒及破戒者，爱戒及持戒者，而生爱恚，则还受罪业因缘。譬如象浴洗已，还以土坌，是故不应生憎爱。复次，一切法皆属因缘，无自在者。诸善法皆因恶生，若因恶生，云何可著？恶是善因，云何可憎？”如是思惟，直入诸法实相：观持戒、破戒皆从因缘生，从因缘生故无自性，无自性故毕竟空，毕竟空故不著，是名般若波罗蜜。<br>
      　　菩萨行忍辱时，作是念：“若众生来割截我身，我即布施，不令众生得劫盗之罪。”或修忍时，因忍说法，种种因缘分别世间、涅槃，令众生住六波罗蜜中，得众生忍。能以身施，是名财施；得法忍，深入诸法，为众生说，是为法施。是二施从二忍生，故名檀波罗蜜。菩萨行忍辱时，不惜身命为忍辱，何况恼众生而破戒？是故因忍持戒，怜愍一切众生欲度脱之。持戒名一切诸善法安立住处，是名尸罗波罗蜜。菩萨于忍中，身心勤行四波罗蜜，是名精进。于忍中，心调柔不著五欲，摄心一处，我于一切众生能忍如地，是名禅波罗蜜。菩萨知忍辱果报，相好严身等。菩萨修忍，能障诸烦恼，能忍众生过恶，能忍受一切深法，后得诸法实相；是时，行者心中得是无生法忍，即是般若波罗蜜。<br>
      　　菩萨住精进生诸波罗蜜，精进虽是一切善根本，离精进则无善法可得，但以精进力多生五波罗蜜故，名精进生。菩萨常行三种施，未曾舍离，财施、法施、无畏施，是名檀波罗蜜。菩萨善身口正业，直向佛道，不贪二乘，是名尸罗波罗蜜。勤行精进，有人来毁坏菩萨道，能忍不动，是名羼提波罗蜜。菩萨虽行种种余法，心不散乱，一心念萨婆若，是名禅波罗蜜。有二种精进：一、动相，身心勤行；二、灭一切戏论故，身心不动。菩萨虽勤行动精进，亦不离不动精进，不动精进不离般若波罗蜜。<br>
      　　菩萨入禅定慈悲心力故，施一切众生无畏；或禅定力故，变化宝物如须弥山充满一切，雨众华香等供养诸佛，及施贫穷众生衣服、饮食等；或入禅定中为十方众生说法，是名檀波罗蜜。此中随禅定行身口善业，及离声闻、辟支佛心，是名尸罗波罗蜜。菩萨入禅定得清净柔软乐，能不著禅味；禅定力故能深入诸法空，能忍受是法，心不疑悔，是名羼提波罗蜜。菩萨忍辱时，欲起诸三昧，超越三昧、师子奋迅三昧等，无量诸菩萨三昧，不休不息，是名精进波罗蜜。菩萨禅定力故，心清净不动，能入诸法实相，诸法实相即是般若波罗蜜。<br>
      　　菩萨行般若波罗蜜，能观三种布施相，如阿耨多罗三藐三菩提，灭诸非有非无等戏论，是名无量无尽般若中檀波罗蜜。身口业随般若行，得般若故，能牢固清净持戒，是名尸罗波罗蜜。住般若心中，众生忍、法忍，转深清净，是名羼提波罗蜜。行般若菩萨身心清净，得不动精进，观动精进如幻、如梦，得不动精进故，不入涅槃，是名精进波罗蜜。菩萨行是无碍般若故，虽常入禅定，得般若波罗蜜力故，不起于禅而能度众生，是名禅波罗蜜。<br>
      　　如是等菩萨利智慧故，一心中一时能具六波罗蜜。</p>
<div class="jwbt-box"><div class="jwbt"><a name=j1163-05-3><a href="1163-05.htm#MENU-top">大智度论卷第八十二</div></a></a>
<div class="jwbtbm"><a name=j1163-05-4><a href="1163-05.htm#MENU-top">释方便品第六十九之上（经作大方便品）</div></div></a></a>
<p>　　【经】尔时，须菩提白佛言：“世尊，是菩萨摩诃萨如是方便力成就者，发意已来几时？”<br>
      　　佛告须菩提：“是菩萨摩诃萨能成就方便力者，发心已来无量亿阿僧祇劫。”<br>
      　　须菩提言：“世尊，是菩萨摩诃萨如是成就方便力者，为供养几佛？”<br>
      　　佛言：“是菩萨成就方便力者，供养如恒河沙等诸佛。”<br>
      　　须菩提白佛言：“世尊，菩萨得如是方便力者，种何等善根？”<br>
      　　佛言：“菩萨成就如是方便力者，从初发意已来，于檀波罗蜜无不具足，于尸罗波罗蜜、羼提波罗蜜、毗梨耶波罗蜜、禅波罗蜜、般若波罗蜜无不具足。”<br>
      　　须菩提白佛言：“世尊，菩萨摩诃萨成就如是方便力者，甚希有！”<br>
      　　佛言：“如是，如是。须菩提，菩萨摩诃萨成就如是方便力者，甚希有！须菩提，譬如日月周行照四天下，多有所益；般若波罗蜜亦如是，照五波罗蜜，多有所益。须菩提，譬如转轮圣王，若无轮宝，不得名为转轮圣王，轮宝成就故得名转轮圣王；五波罗蜜亦如是，若离般若波罗蜜，不得波罗蜜名字，不离般若波罗蜜故，得波罗蜜名字。须菩提，譬如无夫妇人，易为侵凌；五波罗蜜亦如是，远离般若波罗蜜，魔若魔天坏之则易。譬如有夫妇人，难可侵凌；五波罗蜜亦如是，得般若波罗蜜，魔若魔天不能沮坏。须菩提，譬如军将，铠仗具足，邻国强敌所不能坏；五波罗蜜亦如是，不远离般若波罗蜜，魔若魔天若增上慢人，乃至菩萨旃陀罗所不能坏。须菩提，譬如诸小国王，随时朝侍转轮圣王；五波罗蜜亦如是，随顺般若波罗蜜。譬如众川万流，皆入于恒河，随入大海；五波罗蜜亦如是，般若波罗蜜所守护故，随到萨婆若。譬如人之右手，所作事便，般若波罗蜜亦如是；如人左手造事不便，五波罗蜜亦如是。譬如众流，若大若小俱入大海，合为一味；五波罗蜜亦如是，为般若波罗蜜所护，随般若波罗蜜入萨婆若，得波罗蜜名字。譬如转轮圣王四种兵，轮宝在前导，王意欲住，轮则为住，令四种兵满其所愿，轮亦不离其处；般若波罗蜜亦如是，导五波罗蜜到萨婆若，常是中住，不过其处。譬如转轮圣王四种兵，轮宝在前导；般若波罗蜜亦如是，导五波罗蜜到萨婆若住。般若波罗蜜亦不分别‘檀波罗蜜随从我，尸罗波罗蜜、羼提波罗蜜、毗梨耶波罗蜜、禅波罗蜜不随从我。’檀波罗蜜亦不分别：‘我随从般若波罗蜜，尸罗波罗蜜、羼提波罗蜜、毗梨耶波罗蜜、禅波罗蜜不随从。’尸罗波罗蜜、羼提波罗蜜、毗梨耶波罗蜜、禅波罗蜜，亦如是。何以故？诸波罗蜜性，无所能作，自性空，虚诳如野马。”<br>
      　　尔时，须菩提白佛言：“世尊，若一切法自性空，云何菩萨摩诃萨行六波罗蜜，当得阿耨多罗三藐三菩提？”<br>
      　　“须菩提，菩萨摩诃萨行六波罗蜜时，作是念：‘是世间心皆颠倒，我若不行方便力，不能度脱众生生死。我当为众生故行檀波罗蜜、尸罗波罗蜜、羼提波罗蜜、毗梨耶波罗蜜、禅波罗蜜、般若波罗蜜。’是菩萨为众生故，舍内外物，舍时作是念：‘我无所舍。何以故？是物必当坏败。’菩萨作如是思惟，能具足檀波罗蜜。为众生故，终不破戒。何以故？菩萨作是念：‘我为众生发阿耨多罗三藐三菩提，若杀生是所不应；乃至我为众生发阿耨多罗三藐三菩提，若作邪见，若贪著声闻、辟支佛地，是所不应！’菩萨摩诃萨如是思惟，能具足尸罗波罗蜜。菩萨为众生故不瞋，乃至不生一念。菩萨如是思惟：‘我应利益众生，云何而起瞋心？’菩萨如是能具足羼提波罗蜜。菩萨为众生故，乃至阿耨多罗三藐三菩提，常不生懈怠心。菩萨如是行，能具足毗梨耶波罗蜜。菩萨为众生故，乃至得阿耨多罗三藐三菩提，不生散乱心。菩萨如是行，能具足禅波罗蜜。菩萨为众生故，乃至阿耨多罗三藐三菩提终不离智慧。何以故？除智慧，不可以余法度脱众生故。菩萨如是行，能具足般若波罗蜜。”<br>
      　　须菩提白佛言：“世尊，若诸波罗蜜无差别相，云何般若波罗蜜于五波罗蜜中第一、最上、微妙？”<br>
      　　佛告须菩提：“如是，如是。诸波罗蜜虽无差别，若无般若波罗蜜，五波罗蜜不得波罗蜜名字，因般若波罗蜜，五波罗蜜得波罗蜜名字。须菩提，譬如种种色鸟，到须弥山王边，皆同一色；五波罗蜜亦如是，因般若波罗蜜到萨婆若中，一种无异，不分别是檀波罗蜜、是尸罗波罗蜜、是羼提波罗蜜、是毗梨耶波罗蜜、是禅波罗蜜、是般若波罗蜜。何以故？是诸波罗蜜无自性故，以是因缘故，诸波罗蜜无差别。”<br>
      　　须菩提白佛言：“世尊，若随实义无分别，云何般若波罗蜜于五波罗蜜中最上、微妙？”<br>
      　　佛言：“如是，如是。须菩提，虽实义中无有分别，但以世俗法故，说檀波罗蜜、尸罗波罗蜜、羼提波罗蜜、毗梨耶波罗蜜、禅波罗蜜、般若波罗蜜。为欲度众生生死，是众生实不生不死、不起不退。须菩提，众生无所有故，当知一切法无所有；以是因缘故，般若波罗蜜于五波罗蜜中最上、最妙。须菩提，譬如阎浮提众女人中，玉女宝第一、最上、最妙；般若波罗蜜亦如是，于五波罗蜜中第一、最上、最妙。”<br>
      　　须菩提白佛言：“世尊，佛何意故说般若波罗蜜最上、最妙？”<br>
      　　佛告须菩提：“般若波罗蜜取一切善法到萨婆若中，住不住故。”<br>
      　　须菩提白佛言：“世尊，般若波罗蜜有法可取可舍不？”<br>
      　　佛言“不也！须菩提，般若波罗蜜无法可取，无法可舍。何以故？一切法不取不舍故。”<br>
      　　“世尊，般若波罗蜜于何等法不取不舍？”<br>
      　　佛言：“般若波罗蜜于色不取不舍，于受、想、行、识，乃至阿耨多罗三藐三菩提不取不舍。”<br>
      　　“世尊，云何不取色，乃至不取阿耨多罗三藐三菩提？”<br>
      　　佛言：“若菩萨不念色，乃至不念阿耨多罗三藐三菩提，是名不取色，乃至不取阿耨多罗三藐三菩提。”<br>
      　　须菩提言：“世尊，若不念色，乃至不念阿耨多罗三藐三菩提，云何得增益善根？善根不增，云何具足诸波罗蜜？若不具足诸波罗蜜，云何得阿耨多罗三藐三菩提？”<br>
      　　佛告须菩提：“若菩萨不念色，乃至不念阿耨多罗三藐三菩提，是时善根增益；善根增益故，具足诸波罗蜜；诸波罗蜜具足故，得阿耨多罗三藐三菩提。何以故？不念色，乃至不念阿耨多罗三藐三菩提时，便得阿耨多罗三藐三菩提。”<br>
      　　“世尊，何因缘故，色不念时，乃至阿耨多罗三藐三菩提不念时，便得阿耨多罗三藐三菩提？”<br>
      　　佛言：“以念故，著欲界、色界、无色界；不念故，无所著。如是，须菩提，菩萨摩诃萨行般若波罗蜜，不应有所著！”<br>
      　　“世尊，菩萨摩诃萨如是行般若波罗蜜，当住何处？”<br>
      　　佛言：“菩萨摩诃萨如是行，不住色，乃至不住一切种智。”<br>
      　　“世尊，何因缘故，色中不住，乃至一切种智中不住？”<br>
      　　佛言：“不著故不住。何以故？是菩萨不见有法可著可住。如是，须菩提，菩萨摩诃萨以不著不住法，行般若波罗蜜。”<br>
      　　“须菩提，若菩萨摩诃萨作是念：‘若能如是行，如是修，是行般若波罗蜜。我今行般若波罗蜜，修般若波罗蜜。’若如是取相，则远离般若波罗蜜；若远离般若波罗蜜，则远离檀波罗蜜，乃至远离一切种智。何以故？般若波罗蜜无有著处，亦无著者，自性无故。菩萨摩诃萨若复如是取相，则于般若波罗蜜退；若退般若波罗蜜，则是退阿耨多罗三藐三菩提，不得受记。菩萨摩诃萨复作是念：‘住是般若波罗蜜，能生檀波罗蜜，乃至能生大悲。’若作是念，则为失般若波罗蜜；失般若波罗蜜者，则不能生檀波罗蜜，乃至不能生大悲。菩萨若复作是念：‘诸佛知诸法无受相故，得阿耨多罗三藐三菩提。’菩萨若作如是演说，开示、教诏，则失般若波罗蜜。何以故？佛于诸法无所知、无所得，亦无法可说，何况当有所得？无有是处！”<br>
      　　须菩提白佛言：“世尊，菩萨行般若波罗蜜，云何无是过失？”<br>
      　　佛言：“若菩萨摩诃萨行般若波罗蜜，作是念：‘诸法无所有、不可取，若法无所有、不可取，则无所得。若如是行，为行般若波罗蜜。’若菩萨摩诃萨著无所有法，则远离般若波罗蜜。何以故？般若波罗蜜中无有著法故。”<br>
      　　须菩提白佛言：“世尊，般若波罗蜜远离般若波罗蜜耶？檀波罗蜜远离檀波罗蜜耶？乃至一切种智远离一切种智耶？世尊，若般若波罗蜜远离般若波罗蜜，乃至一切种智远离一切种智，菩萨云何得般若波罗蜜？乃至得一切种智？”<br>
      　　佛言：“菩萨摩诃萨行般若波罗蜜时，不生色、是色、谁色，乃至一切种智不生，是一切种智、谁一切种智。如是菩萨能生般若波罗蜜，乃至能生一切种智。<br>
      　　“复次，须菩提，菩萨摩诃萨行般若波罗蜜时，不观色若常若无常、若苦若乐、若我若非我、若空若不空、若离若非离。何以故？自性不能生自性，乃至一切种智亦如是。若菩萨摩诃萨行般若波罗蜜，如是观色，乃至观一切种智，能生般若波罗蜜，乃至能生一切种智。譬如转轮圣王有所至处，四种兵皆随从；般若波罗蜜亦如是，有所至处，五波罗蜜皆悉随从到萨婆若中住。譬如善御驾驷，不失平道，随意所至；般若波罗蜜亦如是，御五波罗蜜不失正道，至萨婆若。”<br>
      　　须菩提言：“世尊，何等是菩萨摩诃萨道？何等是非道？”<br>
      　　佛言：“声闻道非菩萨道，辟支佛道非菩萨道；一切种智道是菩萨摩诃萨道。须菩提，是名菩萨摩诃萨道、非道。”<br>
      　　须菩提言：“世尊，诸菩萨摩诃萨般若波罗蜜，为大事故起，所谓示是道、是非道。”<br>
      　　佛言：“如是，如是。须菩提，般若波罗蜜为大事故起，所谓示是道、是非道。须菩提，是般若波罗蜜为度无量众生故起，为利益阿僧祇众生故起。般若波罗蜜虽作是利益，亦不受色，亦不受受、想、行、识；亦不受声闻、辟支佛地。须菩提，般若波罗蜜是诸菩萨摩诃萨导，示阿耨多罗三藐三菩提，能令离声闻、辟支佛地，住萨婆若。般若波罗蜜无所生、无所灭，诸法常住故。”<br>
      　　须菩提言：“世尊，若般若波罗蜜无所生、无所灭，云何菩萨摩诃萨行般若波罗蜜时应布施？云何应持戒？云何应修忍？云何应勤精进？云何应入禅定？云何应修智慧？”<br>
      　　佛告须菩提：“菩萨摩诃萨念萨婆若应布施，念萨婆若应持戒、忍辱、精进、禅定、智慧。是菩萨摩诃萨持是功德与众生共之，回向阿耨多罗三藐三菩提。若如是回向，则具足修六波罗蜜，及慈悲心诸功德。须菩提，若菩萨摩诃萨不远离六波罗蜜，则不远离萨婆若。以是故，须菩提，菩萨摩诃萨欲得阿耨多罗三藐三菩提，应学应行六波罗蜜；菩萨摩诃萨行六波罗蜜，具足一切善根，当得阿耨多罗三藐三菩提。以是故，须菩提，菩萨摩诃萨应习行六波罗蜜！”<br>
      　　须菩提言：“世尊，云何菩萨摩诃萨应习行六波罗蜜？”<br>
      　　佛言：“菩萨摩诃萨如是观：色不合不散，受、想、行、识不合不散，乃至一切种智不合不散。是名菩萨摩诃萨习行六波罗蜜。<br>
      　　“复次，须菩提，菩萨摩诃萨应作是念：“我当不住色中，不住受、想、行、识中，乃至不住一切种智中，如是应习行六波罗蜜。何以故？是色无所住，乃至萨婆若无所住。”如是，须菩提，菩萨摩诃萨以无住法习行六波罗蜜，应当得阿耨多罗三藐三菩提。须菩提，譬如士夫欲食庵罗果、若波罗那婆果，当种其子，随时溉灌守护，渐渐生长，时节和合，便有果实得而食之。须菩提，菩萨摩诃萨亦如是，欲得阿耨多罗三藐三菩提，当学六波罗蜜，以布施摄取众生，持戒、忍辱、精进、禅定、智慧摄取众生，度众生生死。以如是行，当得阿耨多罗三藐三菩提。是故，须菩提，菩萨摩诃萨欲不随他人语，当学般若波罗蜜！欲净佛国土、成就众生，欲坐道场，欲转法轮，当学般若波罗蜜！”<br>
      　　须菩提白佛言：“世尊，应如是学般若波罗蜜耶？”<br>
      　　佛言：“菩萨应如是学般若波罗蜜。欲于诸法得自在，当学般若波罗蜜！何以故？学是般若波罗蜜，于一切诸法中得自在故。<br>
      　　“复次，般若波罗蜜，于一切诸法中最大。譬如大海，于万川中最大；般若波罗蜜亦如是，于一切法中最大。以是故，诸欲求声闻、辟支佛及诸菩萨道，应当学般若波罗蜜，檀波罗蜜乃至一切种智。须菩提，譬如射师，执如意弓箭，不畏怨敌；菩萨摩诃萨亦如是，行般若波罗蜜乃至一切种智，魔若魔天所不能坏。以是故，须菩提，菩萨摩诃萨欲得阿耨多罗三藐三菩提，应学般若波罗蜜！是行般若波罗蜜菩萨为十方诸佛所念。”<br>
      　　须菩提白佛言：“世尊，云何十方诸佛念是菩萨摩诃萨？”<br>
      　　佛告须菩提：“菩萨摩诃萨行檀波罗蜜时，十方诸佛皆念；行尸罗波罗蜜、羼提波罗蜜、毗梨耶波罗蜜、禅波罗蜜、般若波罗蜜时，十方诸佛皆念。云何念？布施不可得，持戒、忍辱、精进、禅定、智慧不可得，乃至一切种智不可得。菩萨能如是不得诸法故，诸佛念是菩萨摩诃萨。<br>
      　　“复次，须菩提，诸佛不以色故念，不以受、想、行、识故念，乃至不以一切种智故念。”<br>
      　　须菩提言：“世尊，菩萨摩诃萨多有所学，实无所学。”<br>
      　　佛言：“如是，如是。须菩提，菩萨多有所学，实无所学。何以故？是菩萨所学诸法皆不可得。”<br>
      　　须菩提白佛言：“世尊，佛所说法，若略、若广。于此法中，诸菩萨摩诃萨欲求阿耨多罗三藐三菩提，六波罗蜜若略、若广，应当受持、亲近、读诵；读诵已思惟、正观，心心数法不行故。”<br>
      　　佛告须菩提：“如是，如是。菩萨摩诃萨略、广学六波罗蜜，当知一切法略、广相！”<br>
      　　须菩提言：“世尊，云何菩萨摩诃萨知一切法略、广相？”<br>
      　　佛言：“知色如相，知受、想、行、识，乃至知一切种智如相，如是能知一切法略、广相。”<br>
      　　须菩提言：“世尊，云何色如相？云何受、想、行、识，乃至一切种智如相？”<br>
      　　佛告须菩提：“色如，无生、无灭、无住异，是名色如相；乃至一切种智如相，无生、无灭、无住异，是名一切种智如相。是中菩萨摩诃萨应学。<br>
      　　“复次，须菩提，菩萨摩诃萨知诸法实际时，知一切法略、广相。”<br>
      　　“世尊，何等是诸法实际？”<br>
      　　佛言：“无际是名实际。菩萨学是际，知一切诸法略、广相。须菩提，若菩萨摩诃萨知诸法法性，是菩萨能知一切法略、广相。”<br>
      　　“世尊，何等是诸法法性？”<br>
      　　佛言：“色性是名法性，是性无分、无非分。须菩提，菩萨摩诃萨知法性故，知一切法略、广相。”<br>
      　　须菩提白佛言：“世尊，复云何应知一切法略、广相？”<br>
      　　佛言：“若菩萨摩诃萨知一切法不合不散。”<br>
      　　须菩提言：“世尊，何等法不合不散？”<br>
      　　佛言：“色不合不散，受、想、行识不合不散，乃至一切种智不合不散，有为性、无为性不合不散。何以故？是诸法自性无，云何有合有散？若法自性无，是为非法，非法不合不散。如是，应当知一切法略、广相。”<br>
      　　须菩提言：“世尊，是名菩萨摩诃萨略摄般若波罗蜜。世尊，是略摄般若波罗蜜中，初发意菩萨摩诃萨应学，乃至十地菩萨摩诃萨亦应学。是菩萨摩诃萨学是略摄般若波罗蜜，则知一切法略、广相。”<br>
      　　【论】释曰：须菩提闻菩萨摩诃萨大利根相，所谓一波罗蜜边能生五波罗蜜，行一波罗蜜即能具五波罗蜜，如上品中说。是事希有，故问佛：是菩萨发心已来，为几时能得如是方便？佛答：是菩萨发心已来，除大菩萨，于余众生无量亿阿僧祇劫。<br>
      　　或有菩萨发心已来无量亿阿僧祇劫，大罪因缘覆心故不见佛，不亲近供养。是故问：是菩萨为供养几佛？佛答：是菩萨为已供养如恒河沙等诸佛。上言无量亿阿僧祇，今言恒河沙者，多数理同故。<br>
      　　有菩萨久发心，虽多以华香供养诸佛，而未能种善根。作是念：我必当得果报，深心行六波罗蜜故。若以深心行六波罗蜜，为阿耨多罗三藐三菩提故作功德，是名种善根，是故第三问：种何等善根？佛答：是菩萨从初发心已来，具足行六波罗蜜，一切福德无不作者，一切善法无不修集。<br>
      　　须菩提闻已，欢喜白佛：希有！世尊，是菩萨能如是行方便，所谓未断诸烦恼、未离生死，而能胜断烦恼离生死法者。无始生死已来集诸恶法，菩萨心后来，而能用后来心，不随先所集恶心，是为希有！一切众生无恩于菩萨，而菩萨常欲利益；是诸众生或欲夺菩萨命、割截身体，菩萨欲以第一佛乐智慧命欲与众生，如是等是为希有！佛可须菩提所说，欲令此事明了故作譬喻：如日月照四天下，若无日月则百榖药草及众生无以生长。月是阴气，日是阳气，二气和合，故万物成长，是故日月于四天下，大有利益。菩萨亦如是，于四生中，以大悲心怜愍众生故，能随所愿行一切善法；大智慧力故，破众生著善法心。如是六波罗蜜等诸善增长成就，直至阿耨多罗三藐三菩提。又复众生虽复有眼，若无日月，则无所见；众生虽有世俗善根利智，不得般若波罗蜜照明，尚不得二乘，何况得阿耨多罗三藐三菩提？又复菩萨虽行五波罗蜜，不得般若波罗蜜，不得名波罗蜜，以不破著心故。若菩萨乃至能自以身命布施，若无般若，其心易破，如无夫之妇，侵凌则易；若有般若，则不可破坏。菩萨虽行种种诸余深法，不得般若，不名为行波罗蜜，但名为行善法，有量有尽故。此中说：譬喻转轮圣王虽有千子，八万四千小王及六宝，不得名为转轮圣王，不能飞到四天下；若天遣金轮宝至，乃得名为转轮圣王。菩萨亦如是，虽有布施等诸善法，不得般若波罗蜜故，不名为菩萨；为行六波罗蜜人，不能除障碍、行菩萨道故。譬如健将，善知战法，器仗具足，不畏怨敌；健将即是菩萨，器仗是般若。增上慢者，未得圣道，意谓已得；菩萨说毕竟空法，是人行善法，心不同故，毁坏菩萨。外道、梵志等及诸魔民，乃至菩萨旃陀罗者。菩萨旃陀罗者，如魔品中说：闻魔来称其名字而与授记，而生轻慢。<br>
      　　复次，为般若波罗蜜故说五波罗蜜，若人能直行诸法实相，则不为说布施等，入般若初门。以人钝根罪重故，种种因缘说：以布施破悭；持戒折薄诸烦恼；忍辱开福德门，能行难事；精进如风吹火，炽然不息；禅定摄心一定，观诸法实相故。是五波罗蜜，皆趣向般若波罗蜜。如诸小王朝宗转轮圣王，如一切众流皆入大海；布施等诸善法亦如是，为般若波罗蜜所守护故，得至萨婆若。<br>
      　　问曰：五波罗蜜如诸川流，般若应如大海；今何以言五波罗蜜为般若所守护故，得入萨婆若？<br>
      　　答曰：汝不闻先说般若有种种名字耶？萨婆若即是般若异名，五波罗蜜福德，入般若波罗蜜中，即得清净般若，般若清净故得佛道，变名萨婆若。是故言：入萨婆若，即是入般若。有人疑诸波罗蜜各各有力，何以独言般若波罗蜜功用为大？是故言：譬如人之右手，自然稳便；五波罗蜜如左手，不得般若波罗蜜，则所作不便。如人开目造事，所作皆成；如导师在前，余伴随逐，进止取舍，皆随导师，不得自在。般若波罗蜜亦如是，导五波罗蜜，所可修集成办，皆仰般若。<br>
      　　此中佛自说譬喻：如转轮圣王轮宝，在四兵前导，轮住余宝则住；轮是般若波罗蜜，常在五波罗蜜前导，五波罗蜜随逐。如般若初品中说：菩萨欲具足檀波罗蜜，不见施者、受者及财物。先筹量分别断一切著，然后布施，是则般若在前导。如轮宝伏四天下已，常在王宫，住虚空中；圣王是菩萨，轮是般若，破诸魔民烦恼已，入萨婆若宫中住。是轮无所分别“我常在前，余宝在后”，无憎爱心“是可来、是不可来”；般若无分别亦如是“檀波罗蜜随我来，尸罗波罗蜜勿来”，如经中广说。此中佛自说因缘：一切法性无所能作。<br>
      　　须菩提闻是已，白佛言：若一切法性空无所有，云何菩萨行六波罗蜜能得阿耨多罗三藐三菩提？佛答：菩萨行般若作是念，诸法虽毕竟空，众生狂颠倒故，深著不解；我若不以方便力，则不可得度。方便者，所谓金色身、三十二相、八十随形好、无量光明、神通变化，能以一指动十方三千大千国土，梵音说法，无厌色身，十力、四无所畏、十八不共法、无碍解脱、一切种智、大慈大悲等；具足无量诸佛法，然后能教化众生，众生必能信受。得如是力，假令妄语，人犹当信，何况实语！如经说：我虽知诸法实相，能入涅槃，但为众生故行檀波罗蜜等。如经中广说，乃至不可以异事度众生。<br>
      　　须菩提白佛言：世尊，若诸波罗蜜毕竟空故无差别，云何般若波罗蜜于诸波罗蜜中最尊？佛可须菩提：毕竟空中诸波罗蜜实无差别。若无般若波罗蜜，诸波罗蜜毕竟空无差别，谁能知者？若无般若，五法云何得波罗蜜名字？五波罗蜜未入般若时有差别，既入般若则无差别。如诸异色物，到须弥山边，皆同一色，不得言余物色皆同，何以独称须弥为大！檀波罗蜜等亦如是，虽无差别，皆是般若力故，不得言何以独称般若为大！<br>
      　　须菩提虽蒙开释，犹未善解，复以异途而问世尊：若实义中无差别，云何般若于五波罗蜜为上？先说未得圣道空，今说得圣道空，是故说第一实义。第一实义圣道，是最可信，是中亦无差别。佛可言：如是，如是。我说六波罗蜜分别，皆为世俗故。何以故？世人不可但为说诸法实相，闻则迷闷，生于疑悔。是故以第一义为心，用世俗语言为说，是故说分别有诸波罗蜜教化众生。众生实无有法，皆是空，不生不死，不退不起，色等法亦如是。是故般若波罗蜜虽空，能示如是事故；譬如玉女宝，于众女中最为第一而最上、最妙。<br>
      　　须菩提白佛：佛以何意故常说般若最上者？须菩提种种因缘说般若、五波罗蜜无差别，佛亦然可其所说，而复言般若最上。佛言：般若波罗蜜守护一切善法，至萨婆若中住者。一切法虽空，若无般若，一切诸善法皆不能至萨婆若。善法者，五波罗蜜、三十七品、大慈悲等诸菩萨法。<br>
      　　问曰：若行诸善法亦能至萨婆若，何以但说般若故得至？<br>
      　　答曰：虽诸善法和合能破烦恼，得阿耨多罗三藐三菩提，而般若波罗蜜于中功力最大；譬如大军摧敌，而主将得功名。复有人言：“诸善法不得般若，不得至萨婆若；般若不得诸善法，独能至萨婆若。如经说：师子雷音佛国，宝树庄严，其树常出无量法音，所谓一切法毕竟空，无生无灭等。其土人民生便闻此法音故，不起恶心，得无生法忍。如此人何有布施、持戒等诸功德？亦有狂人、醉人从佛闻四谛，即时得道。”如是等无有智慧，行余法得道，无有是处！<br>
      　　须菩提问佛：般若毕竟空，不取圣法，不舍凡夫法，云何佛言，是般若能至萨婆若住？佛可其言：如是，如是。是般若波罗蜜无取无舍。虽言取萨婆若，以不取法故取；住义，亦如是。此中佛自说因缘，所谓一切法不取相。一切法者，色乃至菩提。是法虚诳，从因缘生，自性无故不取，不取故不舍，以不忆念取相故。<br>
      　　须菩提言：若不忆念色等法，云何增长善根？善根不增长，云何得阿耨多罗三藐三菩提？佛答：若菩萨能灭一切法中忆念，即是空、无相、无作解脱门，解脱即是诸法实相。虽有善根，以取相著心颠倒故不增长；譬如种榖，其苗虽好，秽草多故，不能增长。此中说因缘：以众生忆念故，生三界善不善处；若无忆念则不著，不著则不生。<br>
      　　须菩提从佛闻是已，思惟筹量：是法毕竟空无所有，若行是法，亦应无所得，无住处。何以故？因果相似故。是故问佛：菩萨作是念行般若，何所住、何所得？佛答：色等一切法中不住，乃至不住中亦不住；不取相故不著，不著故则不住。此中佛自说因缘：是菩萨不见法有可著、可住、著者、住者。此中法难破故，但说法，不说著者。须菩提，若菩萨住是众生空、法空，作是念“我能如是行者”，则是失，则是离。何以故？般若波罗蜜是不著相。是菩萨以我心，外著空，内著我，不如般若行故，言远离般若。何以故？般若波罗蜜是不著相，以性无故。上以著空故失，今以破空得般若，而著般若无性故失，失故不得受记。若作是念“住般若中能生檀波罗蜜”等者，亦复是失。<br>
      　　问曰：上二失因缘可尔，今以何为失？<br>
      　　答曰：上二失以著空、著无性法故，更不能修檀波罗蜜等功德而生邪见故，作是念：“若法都空，复何所行？”是人以不著空、不著无性故，行檀波罗蜜等，作是念：“能不著空、无性而能行是功德，是为真道。”是亦为失，以其心有悕望故。若失般若，则不能行檀波罗蜜乃至大悲。何以故？阿耨多罗三藐三菩提，是真实法，般若波罗蜜与此相似；檀等诸善法不相似，以其取相著故。若菩萨自忆想分别一切法不取相，诸佛知是已得阿耨多罗三藐三菩提。不取相者，名毕竟空，不可取，诸相灭故，亦为他开示演说，则失般若。是人以求空则失，无性亦失，“我是凡夫生死人，诸烦恼未尽，云何能得？”但随佛语，自不分别，而定心为他人说不取一切相是佛法。种种因缘，以此事开示教诏，是亦为失。何以故？诸佛于诸法无所得，取义亦如是。是不取相法，乃至假名字不可说，何况有所得？诸法寂灭相，无诸戏论，一切语言道断故。<br>
      　　须菩提作是念：若空有失，空空中亦有失，无取法中亦有失，然不可无道。今当问佛：云何行者无是过失？佛答：若菩萨知诸法毕竟空，无所有，不可取，是法不可得知，如是行者则无失。菩萨著毕竟空，著无性，著菩萨所行道，佛说三种皆失。菩萨闻是已，则舍著心，今犹著佛所行未息，“如佛所行，必是真道，我但当随佛行，一切法无所有不取相”，是故为失。今能如佛心中所得法，如是法相，佛亦无所得，无所得故不贪贵佛，不轻贱余人，于一切众生其心平等。<br>
      　　此更问：如是，是清净般若，无有过失，离自相不著；不离自相是即有著法。若离自相，云何可行？佛答：若菩萨于一切法不生，是名能行般若。是菩萨不说是色若常、若无常等，是色谁色、是色破色、谁色破人；色乃至一切种智，亦如是。若法如是毕竟空，推求不可得，是不可生。所以者何？性不能生性，无性不能生无性；如是等破颠倒，得实论议，皆是般若波罗蜜力，余波罗蜜皆随从；譬如转轮圣王有所至处，四种兵常随从。圣王福故，四种兵皆能飞；般若力故，诸余法皆是实性，同至佛道。复次，譬如善御驾驷，不失平道，马虽有致车之力，若无御者，则不能有所至；布施等如是，虽有功德果报力，无般若调御，不能至佛道。如是种种譬喻，五波罗蜜入般若中虽无差别，以是事故而般若波罗蜜最尊、最妙。<br>
      　　须菩提闻佛种种因缘说般若最大，又闻不行是行般若波罗蜜，是故问佛：世尊，何等是菩萨道？何等非菩萨道？佛答：二乘非菩萨道，虽有凡夫及诸烦恼非菩萨道，粗故不说；二乘同行空，同求涅槃，故说非菩萨道。粗事人不疑，细事人疑故。萨婆若是菩萨道，因中说果故。<br>
      　　须菩提欢喜赞叹般若，作是言：世尊，般若波罗蜜为大事故起，如经中广说，乃至诸法常住故。须菩提难：若般若无所生、无所灭，云何行布施、持戒等？佛答：以般若无所生、无所灭，即是毕竟空；毕竟空故，不妨行六波罗蜜。菩萨闻种种因缘赞一切智，为一切智故，行布施等法；是法为度一切众生故，回向阿耨多罗三藐三菩提；是六波罗蜜功德，安立诸法实相中，回向阿耨多罗三藐三菩提。如是菩萨具足六波罗蜜、慈等诸功德，不颠倒，正行善根故。<br>
      　　须菩提问：菩萨云何应习六波罗蜜？佛答：菩萨观色等诸法不合不散。色等诸法颠倒烦恼和合故合，以正智慧观故散；菩萨以利智慧深观，则无法合，颠倒烦恼皆虚诳故非合；如先破染、染者事中说。是故菩萨知诸法本不合故亦无散，则不生高心。复次，菩萨不应作是念：“我以真智慧令色等诸法清净而住其中。”何以故？色等法无住处，如地住于水，水住于风，风住于空，空无所住；以本无住处故，一切都无住。菩萨应如是住无住法中得阿耨多罗三藐三菩提。此中说譬喻：子是般若波罗蜜，果是阿耨多罗三藐三菩提；若人欲得阿耨多罗三藐三菩提，应当种般若波罗蜜子。人是行者，水是五波罗蜜；如人溉灌树时，虽未见果实，时至则得。时节和合，是具足诸法。如经中说赞叹般若：若菩萨欲不随他行，得诸法实相；若有邪见人来破坏，觉而不随；若欲净佛国土、坐道场、转法轮，当学般若。<br>
      　　须菩提问佛：如佛所教，菩萨当学般若？佛言：我教令学般若。须菩提作是念：一切法平等相，何以故但教学般若？佛答：学是般若波罗蜜，于一切法得自在故，我教学般若波罗蜜。般若波罗蜜于一切法中最大，如佛于一切众生中最尊；又如万川，大海为大。如经中说射师喻。若菩萨能如是一切法中行自在般若，魔若魔人所不能胜，何况增上慢及邪见人？是菩萨为十方诸佛所念，诸佛念义，如先说。此中佛说：若菩萨行六波罗蜜，亦能观六波罗蜜毕竟空；如是人有大功夫故，为诸佛所念。譬如勇士入阵，破贼而不被创，则为主所念；菩萨亦如是，破诸烦恼贼，具足六波罗蜜，而不著六波罗蜜，则为诸佛所念。诸佛不取是菩萨色故念，不取受、想、行、识故念。何以故？色等诸法，虚诳不实故；诸佛观是菩萨身如实相故念。<br>
      　　须菩提欢喜言：菩萨多有所学，亦学俗法，亦学道法，亦学诸波罗蜜，亦学毕竟空，亦学起，亦学灭。凡人学起不能学灭，声闻学灭不能学起，菩萨亦学起亦学灭，是故言多有所学。是起灭如幻、如梦，毕竟空故，实无所学。佛可其言，自说因缘：菩萨所学，皆无所得。<br>
      　　须菩提白佛言：世尊，佛所说法，若略、若广，菩萨所应学。何以故？言所学皆无所得！须菩提意：如佛所说八万四千法聚、十二部经，若广、若略，诸三乘人所学。此中说菩萨欲得阿耨多罗三藐三菩提，应学六波罗蜜若略、若广；学者应当受持，亲近是法，读诵、思惟、正观，乃至入无相三昧，心心数法不行。菩萨能如是学，则能知诸法略、广相。广者，从八万四千法聚已来无量佛法；略者，乃至小品，小品中一品，一品中一段。复次，略者，知诸法一切空、无相、无作，无生无灭等；广者，诸法种种别相分别，如后善知识中说。<br>
      　　须菩提问：云何菩萨知一切法略、广相？佛答：若知诸法如如相者，所谓不生、不灭、不住异。<br>
      　　问曰：若如、一相无生相，云何菩萨知是如故，知诸法总相、别相？总相、别相，即是略、广相。<br>
      　　答曰：如，名诸法实相，常住不坏，不随诸观。菩萨得是如，即破无明邪见等诸颠倒；是人得实法故，一切世间法，总相、别相了了知先。凡夫时智慧眼病，以无明颠倒覆故，不能实知。<br>
      　　问曰：实法相者，所谓空、无相、无作，诸智灭；云何言得如实相故，了了知诸法总相、别相？<br>
      　　答曰：我已先答，而汝于如中取相故，复作是难；汝若知如，不应作是难。是如毕竟无相故，不妨知诸法总相、别相，以智慧眼了了故。复次，譬如人年既长大，乃知小时所行，皆愚痴可笑。菩萨亦如是，入诸法实相起已，还在颠倒果报六情中念寂灭解脱乐，乃知世间六情所著，皆是虚诳可舍法，是名总相。于此中分别不净，有上、中、下。无常、苦、空、无我等亦如是，乃至八万四千种诸错谬。<br>
      　　复次，知如、法性、实际故，亦知诸法略、广相。如、法性、实际差别义，如初品中说。此中佛说非际是实际。非际者，无相可取，无定法可著，得法性故，知色等十八性皆是法性。法性相者，佛说无分无非分：无分者，不可示此示彼，无分别，无相无量；无非分者，不著是无相、无量等破量、相。法性二事妨故不见：一、有相有量，二、无相无量。有相有量为粗，无相无量为细，是故说：法性相无分无非分。菩萨入三解脱门，住如等三实法，则能筹量知一切法总相、别相。<br>
      　　须菩提闻佛答已，欲更问无量佛法异门事。佛答：知一切法无合无散故，则知诸法总相、别相。<br>
      　　问曰：眼见二指有合散，云何言无合散？<br>
      　　答曰：我先言肉眼所见，与牛羊无异，不可信！复次，三节皮肉具足为指，指无定法。复次，设有指法，亦不尽合，一分合，多分不合，多分不合故，不得言指合。<br>
      　　问曰：以少合故，名为合！<br>
      　　答曰：指少分不名为指，云何言指合？若多分不合不名为不合，何以少分合故名为合？是故不得言二指合。复次，指与分不异不一故，即是无指，无指故无合；入破一异门中，则都无合。如佛此中说：一切法自性无，性无故即是无法，无法云何有合散？<br>
      　　须菩提闻佛说如、法性、实际、不合不散四门，知略、广相，是故须菩提言：世尊，是名略摄般若波罗蜜。略摄门是安隐道故，一切菩萨所应学。</p>
<div class="jwbt-box"><div class="jwbt"><a name=j1163-05-5><a href="1163-05.htm#MENU-top">大智度论卷第八十三</div></a></a>
<div class="jwbtbm"><a name=j1163-05-6><a href="1163-05.htm#MENU-top">释方便品第六十九之下</div></div></a></a>
<p>　　【经】“世尊，是门，利根菩萨摩诃萨能入。”<br>
      　　佛言：“钝根菩萨亦可入是门，中根菩萨、散心菩萨亦可入是门；是门无碍，若菩萨摩诃萨一心学者皆入是门。懈怠、少精进、妄忆念、乱心者所不能入；精进、不懈怠、正忆念、摄心者能入；欲住阿鞞跋致地，欲逮一切种智者能入。是菩萨摩诃萨如般若波罗蜜所说当学，乃至如檀波罗蜜所说当学，是菩萨摩诃萨当得一切智。是菩萨摩诃萨行般若波罗蜜，所有魔事欲起即灭。以是故，菩萨摩诃萨欲得方便力，当行般若波罗蜜。若菩萨摩诃萨如是行、如是习、如是修般若波罗蜜，是时无量阿僧祇国土现在诸佛，念是行般若波罗蜜菩萨。何以故？是般若波罗蜜中生过去、未来、现在诸佛故。以是故，菩萨摩诃萨应如是思惟：‘过去、未来、现在诸佛所得法，我亦当得。’如是，须菩提，菩萨摩诃萨应习般若波罗蜜！若如是习般若波罗蜜，疾得阿耨多罗三藐三菩提。以是故，菩萨摩诃萨常应不远离萨婆若念。若菩萨摩诃萨如是行般若波罗蜜，乃至弹指顷，是菩萨福德甚多。若有人教三千大千世界中众生自恣布施，教令持戒、禅定、智慧，教令得解脱、解脱知见，教令得须陀洹果乃至阿罗汉果、辟支佛道，不如是菩萨修般若波罗蜜乃至弹指顷。何以故？是般若波罗蜜中生布施、持戒、禅定、智慧、须陀洹果乃至辟支佛道。今十方现在诸佛，亦从般若波罗蜜中生，过去、未来诸佛亦从般若波罗蜜中生故。<br>
      　　“复次，须菩提，菩萨摩诃萨应萨婆若念，行般若波罗蜜，若须臾时、若半日、若一日、若一月、若百日、若一岁、若百岁、若一劫、若百劫，乃至无量无边阿僧祇劫；是菩萨修是般若波罗蜜福德甚多，胜于教十方恒河沙等世界中众生布施、持戒、禅定、智慧、解脱、解脱知见，教令得须陀洹果乃至辟支佛道。何以故？诸佛从般若波罗蜜中生，说是布施、持戒、禅定、智慧、解脱、解脱知见，须陀洹果乃至辟支佛道。<br>
      　　“若有菩萨摩诃萨如般若波罗蜜所说住，当知是菩萨摩诃萨是阿鞞跋致，为诸佛所念。如是方便力成就，当知是菩萨亲近供养无量千万亿诸佛种善根，与善知识相随；久行六波罗蜜，久修十八空、四念处乃至八圣道分，佛十力乃至一切种智。当知是菩萨住法王子地，满足诸愿，常不离诸佛，不离诸善根，从一佛国至一佛国。当知是菩萨辩才无尽，具足得陀罗尼；身色具足，受记具足故，为众生受身。当知是菩萨善知字门，善知非字门；善于言，善于不言；善于一言，善于二言，善于多言；善知女语，善知男语；善知色乃至识；善知世间性，善知涅槃性；善知法相，善知有为相，善知无为相；善知有法，善知无法；善知自性，善知他性；善知合法，善知散法；善知相应法，善知不相应法，善知相应不相应法；善知如，善知不如；善知法性，善知法位；善知缘，善知无缘；善知阴，善知界，善知入；善知四谛，善知十二因缘；善知禅，善知无量心，善知无色定；善知六波罗蜜，善知四念处，乃至善知一切种智；善知有为性，善知无为性；善知有性，善知无性；善知色观，善知受、想、行、识观，乃至善知一切种智观；善知色、色相空，善知受想行识、识相空，乃至善知菩提、菩提相空；善知舍道，善知不舍道；善知生，善知灭，善知住、异；善知欲，善知瞋，善知痴；善知不欲，善知不瞋，善知不痴；善知见，善知不见；善知邪见，善知正见，善知一切见；善知名，善知色，善知名色；善知因缘，善知次第缘，善知缘缘，善知增上缘；善知行相；善知苦，善知集，善知灭，善知道；善知地狱，善知饿鬼，善知畜生，善知人，善知天；善知地狱趣，善知饿鬼趣，善知畜生趣，善知人趣，善知天趣；善知须陀洹，善知须陀洹果，善知须陀洹道；善知斯陀含，善知斯陀含果，善知斯陀含道；善知阿那含，善知阿那含果，善知阿那含道；善知阿罗汉，善知阿罗汉果，善知阿罗汉道；善知辟支佛，善知辟支佛果，善知辟支佛道；善知佛，善知一切种智，善知一切种智道；善知诸根，善知诸根具足；善知慧，善知疾慧，善知有力慧，善知利慧，善知出慧，善知达慧，善知广慧，善知深慧，善知大慧，善知无等慧，善知实慧；善知过去世，善知未来世，善知现在世；善知方便，善知待众生；善知心，善知深心；善知义，善知语；善知分别三乘。须菩提，菩萨摩诃萨行般若波罗蜜，生般若波罗蜜，修般若波罗蜜，得如是等利益。”　　<br>
      　　【论】释曰：须菩提意：以四种门虽安隐，以甚深故，利根者乃得入。佛答：无不入者。须菩提明智慧利根者能入，佛意但一心精进欲学者可入。譬如热时清凉池，有目有足皆可入，虽近，不欲入者则不入；四门般若波罗蜜池亦如是，四方众生无有遮者。不懈怠者是正精进，不妄念者是正念，不乱心者是正定，如等四门是正见，正见等安住是戒行：此八圣道能得般若波罗蜜。须菩提小乘智短故，但说利根者能入；佛大乘大智故，说虽中根、钝根，八法和合故，能入是四门。佛此中以大悲气故，说中根、钝根皆可得入。若菩萨能如般若所说六波罗蜜学，不久当得萨婆若。如声闻法中，不但以正见得道，以八分合行故；大乘法亦如是，不但学般若故得萨婆若，与五波罗蜜合故得。是故说菩萨如所说般若波罗蜜，当学得一切智。<br>
      　　问曰：上说但般若能至一切种智，今何以言与五波罗蜜合故得至？<br>
      　　答曰：常说与六波罗蜜合故得至；或时有清净佛国但闻实相得至萨婆若，不用次第行诸波罗蜜。此中说菩萨得萨婆若，则般若功报已足，今但赞行般若人力势。如经中说：是菩萨行般若，所有魔事起即灭。<br>
      　　从上诸佛所念来至此，皆是赞菩萨行般若功德，乃至分别善知三乘。<br>
      　　善知字门者，如文字陀罗尼中说。非字名，如、法性、实际，此中无文字。略说义，是菩萨无量福德力故，善知二法，世间及涅槃。若厌世苦，则念涅槃；若欲没涅槃，还念世间。集诸福德道故，善知字；破福德中颠倒故，善知无字。语、不语，亦如是。一语者，以是一语能分别多少净语、不净语。一语、二语、多语，男语、女语等，音声各异。菩萨善知是事故，能伏诸邪道及诸豪胜。<br>
      　　善知色乃至识二种相，若常、若无常，如先说。<br>
      　　善知舍道者，菩萨从一地至一地，舍下地不忧，得上地不贪；不舍道者，住是地中，邪见次世间正见，一切见、学无学等诸见。行者，十六行。<br>
      　　善知须陀洹者，人也；须陀洹道者，见谛道也；须陀洹果，第十六心心数法，及无漏戒等诸法。乃至佛亦如是。<br>
      　　善知诸根者，善分别二十二根。有人言：“观可度众生根有利钝，具足者可度，不具足者未可度。”又菩萨亦自知善根具足、不具足，如鸟子自知毛羽具足，尔乃可飞。<br>
      　　慧者，一切智慧总相。<br>
      　　疾慧者，速知诸法。有人虽疾而智力不强，如马虽疾而力弱；有人虽有强智力而不利，譬如钝斧虽有大力，不能破物。<br>
      　　出慧者，于种种难中能自拔出，亦能于诸烦恼中自拔出三界入涅槃。<br>
      　　达慧者，究尽通达，于佛法中乃至漏尽、得涅槃，破坏诸法到法性中。<br>
      　　广慧者，道俗种种经书论议，于佛法中有无，无不悉知。<br>
      　　深慧者，观一切法无碍无相，不可思议。<br>
      　　世间深智慧者，能知久远事，利中有衰，衰中有利。<br>
      　　大慧者，总具上诸慧名为大；又复一切众生中佛为大，诸法中般若为大，知佛信法与大法和合，故名为大。<br>
      　　无等慧者，于般若中不著般若，能如是深入，更无法可喻。复次，菩萨渐渐行道，到不可思议性中，无有与等者，故名无等。<br>
      　　实慧者，如如意宝，自无定色，随前物而变；般若亦如是，自无定相，随诸法行。又如如意珠，随愿皆得；般若亦如是，有人行者能得佛愿，何况余者！<br>
      　　过去已灭，未来未起，不得言有，不得言无，于是中能行实相，是名善知。现在法念念生灭故，不可知而能通达，是名善知现在世。<br>
      　　方便，名欲成办其事，能具足因缘多少得所，于中不令有失。如菩萨虽行空，不证实际；虽行福德，亦复不著。<br>
      　　待众生者，如贾客、大将虽乘快马能疾到所止，故待众人；菩萨亦如是，乘智慧快马，虽能疾入涅槃，亦待众生故不入。<br>
      　　善知众生种种善恶心、深心者，现在虽恶，其本则好：如父母挝子，外恶内善；如佛度央掘魔罗，知其浅心虽恶，深心实善。菩萨观众生信等五善根，从深心中来，是时可度。<br>
      　　义者有二，亦法、亦名。语者语言，以名字名物。得善无碍、法无碍故，名善知义；辞无碍、乐说无碍故，名善知语。菩萨住是二善知中，能以三乘度众生。<br>
      　　是名善知分别三乘。如是难解故说，易解者不说。<br>
      　　问曰：何以故先说善知色乃至识，后说知众、界、入？何以先说善知缘？后说因、次第、缘、增上？<br>
      　　答曰：先广说，后略说。复有人言：“先五众有三种，善、不善、无记。”戒众等五，亦名为五众。缘，先略说，后广说。</p>
<div class="jwbt-box"><div class="jwbtbm"><a name=j1163-05-7><a href="1163-05.htm#MENU-top">释三慧品第七十之上</div></div></a></a>
<p>　　【经】须菩提白佛言：“世尊，菩萨摩诃萨云何行般若波罗蜜？云何生般若波罗蜜？云何修般若波罗蜜？”<br>
      　　佛言：“色寂灭故，色空故，色虚诳故，色不坚实故，应行般若波罗蜜；受、想、行、识亦如是。如汝所问，云何生般若波罗蜜？如虚空生故，应生般若波罗蜜。如汝所问，云何修般若波罗蜜？修诸法破坏故，应修般若波罗蜜。”<br>
      　　须菩提言：“世尊，行般若波罗蜜，生般若波罗蜜，修般若波罗蜜，应几时？”<br>
      　　佛言：“从初发意，乃至坐道场，应行、应生、应修般若波罗蜜。”<br>
      　　须菩提白佛言：“世尊，次第心应行般若波罗蜜？”<br>
      　　佛言：“常不舍萨婆若心，不令余念得入，为行般若波罗蜜，为生般若波罗蜜，为修般若波罗蜜。若心心数法不行故，为行般若波罗蜜，为生般若波罗蜜，为修般若波罗蜜。”<br>
      　　须菩提白佛言：“世尊，若菩萨摩诃萨修般若波罗蜜，当得萨婆若不？”<br>
      　　佛言：“不。”<br>
      　　“世尊，不修般若波罗蜜，得萨婆若不？”<br>
      　　佛言：“不。”<br>
      　　“世尊，修不修，得萨婆若不？”<br>
      　　佛言：“不。”<br>
      　　“世尊，非修非不修，得萨婆若不？”<br>
      　　佛言：“不。”<br>
      　　“世尊，若不尔，云何当得萨婆若？”<br>
      　　佛言：“菩萨摩诃萨得萨婆若，如如相。”<br>
      　　“世尊，云何如如相？”<br>
      　　“如实际。”<br>
      　　“云何如实际？”<br>
      　　“如法性。”<br>
      　　“云何如法性？”<br>
      　　“如我性、众生性、寿命性。”<br>
      　　“世尊，云何我性、众生性、寿命性？”<br>
      　　佛告须菩提：“于汝意云何？我、众生、寿命法，可得不？”<br>
      　　须菩提言：“不可得。”<br>
      　　佛言：“若我、众生、寿命不可得，云何当说有我性、众生性、寿命性？若般若波罗蜜中不说有一切法，当得一切种智。”<br>
      　　须菩提言：“世尊，但般若波罗蜜是不可说？禅波罗蜜乃至檀波罗蜜亦不可说？”<br>
      　　佛告须菩提：“般若波罗蜜不可说，檀波罗蜜乃至一切法，若有为、若无为，若声闻法、若辟支佛法、若菩萨法、若佛法，亦不可说。”<br>
      　　“世尊，若一切法不可说，云何说是地狱、是畜生、是饿鬼、是人、是天？是须陀洹、是斯陀含、阿那含、阿罗汉、辟支佛，是诸佛？”<br>
      　　佛告须菩提：“于汝意云何？是众生名字实可得不？”<br>
      　　“世尊，不可得。”<br>
      　　佛言：“若众生不可得，云何当说有地狱、饿鬼、畜生、人、天、须陀洹，乃至佛？如是，须菩提，菩萨摩诃萨行般若波罗蜜时，应当学一切法不可说。”<br>
      　　须菩提言：“世尊，菩萨摩诃萨学般若波罗蜜时，应学色、受、想、行、识，乃至应学一切种智？”<br>
      　　佛告须菩提：“菩萨摩诃萨学般若波罗蜜时，应学色不增不减，乃至应学一切种智不增不减。”<br>
      　　须菩提言：“世尊，云何色不增不减学？乃至一切种智不增不减学？”<br>
      　　佛言：“不生不灭故学。”<br>
      　　“世尊，云何名不生不灭学？”<br>
      　　佛言：“不起不作诸行业，若有若无故。”<br>
      　　“世尊，云何不起不作诸行业，若有若无？”<br>
      　　佛言：“观诸法自相空故。”<br>
      　　“世尊，云何应观诸法自相空？”<br>
      　　佛言：“应观色、色相空，应观受想行识、识相空；应观眼、眼相空，乃至意；色乃至法，眼识界乃至意识界、意识界相空；应观内空、内空相空，乃至应观自相空、自相空相空；应观四禅、四禅相空，乃至灭受想定、灭受想定相空；应观四念处、四念处相空，乃至阿耨多罗三藐三菩提、阿耨多罗三藐三菩提相空。如是，须菩提，菩萨行般若波罗蜜时，应行诸法自相空。”<br>
      　　“世尊，若色、色相空，乃至阿耨多罗三藐三菩提、阿耨多罗三藐三菩提相空，云何菩萨摩诃萨应行般若波罗蜜？”<br>
      　　佛言：“不行，是名行般若波罗蜜。”<br>
      　　“世尊，云何不行是行般若波罗蜜？”<br>
      　　佛言：“般若波罗蜜不可得故，菩萨不可得，行亦不可得，行者、行法、行处亦不可得故，是名菩萨摩诃萨行、不行般若波罗蜜，一切诸戏论不可得故。”<br>
      　　“世尊，若不行是菩萨摩诃萨行般若波罗蜜，初发意菩萨云何行般若波罗蜜？”<br>
      　　“须菩提，菩萨从初发意已来，应学空无所得法。是菩萨用无所得法故，布施、持戒、忍辱、精进、禅定；以无所得法故，修智慧；乃至一切种智，亦如是。”<br>
      　　须菩提白佛言：“世尊，云何名有所得？云何名无所得？”<br>
      　　佛告须菩提：“诸有二者，是有所得；无有二者，是无所得。”<br>
      　　“世尊，何等是二有所得？何等是不二无所得？”<br>
      　　佛言：“眼、色为二，乃至意、法为二，乃至阿耨多罗三藐三菩提、佛为二，是名为二。”<br>
      　　“世尊，从有所得中无所得？从无所得中无所得？”<br>
      　　佛言：“不从有所得中无所得，不从无所得中无所得。须菩提，有所得、无所得平等，是名无所得。如是，须菩提，菩萨摩诃萨于有所得、无所得平等法中应学！须菩提，菩萨摩诃萨如是学般若波罗蜜，是名无所得者，无有过失。”<br>
      　　须菩提白佛言：“世尊，若菩萨行般若波罗蜜，不行有所得，不行无所得，云何从一地至一地，得一切种智？”<br>
      　　佛告须菩提：“菩萨摩诃萨行般若波罗蜜时，不住有所得中，从一地至一地。何以故？有所得中住，不能从一地至一地。何以故？须菩提，无所得是般若波罗蜜相，无所得是阿耨多罗三藐三菩提相，无所得亦是行般若波罗蜜者相。须菩提，菩萨摩诃萨应如是行般若波罗蜜！”<br>
      　　须菩提白佛言：“世尊，若般若波罗蜜不可得，阿耨多罗三藐三菩提亦不可得，行般若波罗蜜者亦不可得，云何菩萨摩诃萨分别诸法相，是色，是受、想、行、识，乃至是阿耨多罗三藐三菩提？”<br>
      　　佛告须菩提：“菩萨摩诃萨行般若波罗蜜时，不得色，不得受、想、行、识，乃至不得阿耨多罗三藐三菩提。”<br>
      　　“世尊，若菩萨摩诃萨行般若波罗蜜时，色不可得，乃至阿耨多罗三藐三菩提不可得，云何具足檀波罗蜜，乃至具足般若波罗蜜，入菩萨法位中；入已，净佛国土，成就众生，得一切种智；得一切种智已，转法轮作佛事，度众生生死？”<br>
      　　佛告须菩提：“菩萨摩诃萨不为色故行般若波罗蜜，乃至不为阿耨多罗三藐三菩提故行般若波罗蜜。”<br>
      　　须菩提白佛言：“世尊，菩萨为何事故行般若波罗蜜？”<br>
      　　佛言：“无所为故行般若波罗蜜。何以故？一切诸法无所为、无所作，般若波罗蜜亦无所为、无所作，阿耨多罗三藐三菩提亦无所为、无所作，菩萨亦无所为、无所作。如是，须菩提，菩萨摩诃萨应行般若波罗蜜无所为、无所作！”　<br>
      　　【论】释曰：听者闻种种赞般若功德，得善知一切事，而贵爱是般若波罗蜜，方便欲得。须菩提知众人意，是故问佛：世尊，云何行般若？云何生？云何修？有人言：“行者在干慧地，生者得无生忍法，修者得无生忍法后，以禅波罗蜜熏修般若。”佛答：五众是一切世间心所行结缚处，涅槃是寂灭相，菩萨以般若波罗蜜利智慧力故，能破五众通达令空，即是涅槃寂灭相。从寂灭出住六情中，还念寂灭相，知世间诸法皆是空，虚诳不坚实，是名般若。行般若无定相故，不可得说若有若无，言语道断故。空如虚空，是故说如虚空生。又如虚空，虚空中无有法生，虚空亦不能有所生。所以者何？无法、无形、无触、无作相故，般若波罗蜜亦如是。复有人言：“有是虚空，但以常法、无作故不能生，是为定相。”摩诃衍中，虚空名无法，不得说常，不得说无常，不得言有，不得言无，非有非无亦不可得，灭诸戏论，无染无著，亦无文字。般若波罗蜜亦如是，能观世间似如虚空，是名生般若波罗蜜。菩萨得般若已，入甚深禅定，以般若力故观禅定及禅定缘，皆破坏。何以故？般若波罗蜜舍一切法，不著相故，是名修般若波罗蜜。<br>
      　　听者作是念：“一切法皆有时节。”是故须菩提问：般若波罗蜜应几时行？佛答：从初发心，乃至坐道场应行。<br>
      　　问曰：菩萨从初发心应行十地、六波罗蜜、三十七品，一切善法，何以但说行般若？<br>
      　　答曰：须菩提但问般若故，佛答以行般若。又复是一切法皆与般若波罗蜜和合，以般若大故，不说余法。<br>
      　　问曰：般若波罗蜜无量无限，何以故以道场为限？<br>
      　　答曰：先已答，是般若到佛心中转名萨婆若；理虽一，名变故，言至道场应行。菩萨至道场，发意已来所得诸法皆舍，得无碍解脱故，皆通达三世。<br>
      　　问曰：弹指顷六十念，念念生灭，云何一心常念萨婆若，不令余念得入？<br>
      　　答曰：心有二种：一者、念念生灭心；二者、相续次第生，总名一心。以相续次第生故，虽多名为一心，是时不令贪恚等心相续得入。何以故？贪恚等心久住，则能障般若波罗蜜，念少则不能为害，此为新发意菩萨故说。复有大菩萨，虽行余诸善法，皆与般若和合，能令念念中余心不入。菩萨多于般若中起种种戏论，及诸邪心，是故佛教常念萨婆若，不令余心得入。常念者，心不余向，纵使死急事至，不忘萨婆若。般若波罗蜜行相者，所谓心心数法不行。<br>
      　　问曰：凡夫人入无想定，若生无想天。圣人住有余涅槃入灭尽定，一切圣人入无余涅槃，心心数法皆不行；是则心心数法不行，菩萨行般若时，云何心心数法不行？<br>
      　　答曰：是事阿毗昙中说，非大乘中义。小乘、大乘种种差别，如先说，是故不应以阿毗昙难摩诃衍。<br>
      　　复次，无相三昧中，色等诸相灭故名无相，以无相故，不应生心心数法；此亦非无想定、灭尽定。<br>
      　　问曰：无相义，佛种种说：或名见谛道，信行、法行为无相，人以疾故；或说无色定，想微细难觉故，亦名无相；或以三解脱门中缘涅槃故，名无相。是故不得但以无相故，名心心数法不行，乃至缘涅槃无相法，心心数法不灭，何况缘有相法？<br>
      　　答曰：见谛道中、无色定中说无相可尔，若言缘涅槃无相法，是事不然！佛常种种赞叹涅槃无相无量，不可思议法，即是无相无缘法，汝云何言缘？<br>
      　　问曰：灭男、女色等相，故名无相，不言无涅槃相；行者取是涅槃相，生心心数法，是名缘。<br>
      　　答曰：佛说一切有为生法，皆是魔网，虚诳不实。若缘涅槃心心数法是实，则失有为虚诳相；若不实，不能见涅槃。是故汝言涅槃有相可缘，是事不尔！<br>
      　　问曰：佛自说涅槃法有三相，云何言无相？<br>
      　　答曰：是三相假名无实。何以故？破有为三相故，说无生、无灭、无住异，无为更无别相。<br>
      　　复次，生相，先已种种因缘破，生毕竟不可得故，云何有无生？离有为相，无为相不可得，是故无为但有名字，无有自相。<br>
      　　复次，佛法真实寂灭无戏论。若涅槃有相，即是有定相可取，便是戏论，戏论故而生诤讼；若诤讼瞋恚，尚不得生天人中，何况涅槃？是故如佛说涅槃无相无量、不可思议、灭诸戏论。此涅槃相，即是般若波罗蜜，是故不应有心心数法。如先品说，菩萨行般若，离心非心相。若有非心相，应当难言：无心相云何行般若？今离此二边，故不应难。<br>
      　　复次，先世无明颠倒邪见因缘故，得是身。是身中心心数法虽有善，因缘生故无自性，虚诳不实。是善心果报，受人天福乐，皆是无常故，能生大苦，亦是虚诳不实；何况不善、无记心，因虚诳故，果亦虚诳！般若波罗蜜真故，心心数法不行。<br>
      　　须菩提闻是心心数法不行，故问佛：世尊，修般若波罗蜜得萨婆若不？佛言：不。何以故？修名常行积集，皆应是心心数法力，是故言不修。修尚不得，何况不修？修不修者，是般若无为法故不修，能观实相故言修，二俱有过，故言不。<br>
      　　问曰：若第三中有过，第四有何过，复言不？<br>
      　　答曰：须菩提以取相著心问故，佛言不。以受修不修故，有非修非不修，是故佛言不！若以不取相心，说非修非不修，则无有过。须菩提四种问，佛皆不听，心惑故复问世尊：今云何当得萨婆若？佛答：如如相。如亦不解，是故佛言如实际。<br>
      　　问曰：如品中，须菩提自善说如，今云何有疑？<br>
      　　答曰：是如无一定相，是故不得不问。若如有一定相者，便应已解；是如甚深无量故，须菩提有处解、有处不解。譬如大水，有人入深者、入浅者，皆名入水，不得言入浅者不入水。<br>
      　　问曰：何以不以如喻实际，而以实际喻如？实际有何易解故譬喻？<br>
      　　答曰：如、实际虽是一物，观时异。如是诸法体性，实际是行者心取证。佛以须菩提得是实际为证，故以为譬喻。<br>
      　　问曰：常说法性次如，实际次法性，今法性何以在后？<br>
      　　答曰：今欲以我性、众生性说毕竟空故，转次在后。<br>
      　　复次，从见谛道、学道中能观诸法如；无学道中烦恼尽故，定心作证，定心作证故，于一切总相、别相中通达，名为法性。诸法本生处名为性，是故以法性喻实际。法性有声闻分、有大乘分，须菩提于声闻分中不疑，大乘分中有疑故问。佛欲以凡人所可解事为证，故言如我性、众生性、寿命性。<br>
      　　须菩提更无所问，佛欲结句故，反问须菩提：于汝意云何？我法实有不？须菩提得道故言无，须陀洹尚不见我，何况阿罗汉？佛言：汝以小乘钝智尚不得我，何况佛？佛以智慧求我不可得，云何可说？如我不可说有，一切法亦如是。菩萨能行是不可说法故，当得萨婆若。不可说者，不可分别若有若无。<br>
      　　须菩提问：世尊，诸法若不可分别，云何分别说有地狱等五道、须陀洹等诸圣道？佛答：众生无有定法，地狱但有假名字，云何当分别说有等？众生及诸圣人，从分别众生等故，有诸道名，众生实不可得。如是，须菩提，菩萨应如是学不可说般若波罗蜜。<br>
      　　须菩提问：世尊，菩萨应学色等诸法，今何以言学一切法不可说？佛答：菩萨虽应学色等法，但应作不增不减故学。不增不减义，如先说。此中佛自说得不增不减因缘：若菩萨学不生不灭法，即是学不增不减。<br>
      　　须菩提问：云何学不生不灭？佛答：不起不作诸行业，若有若无故。有，名三有，欲有、色有、无色有。无，名断灭边，离八圣道强欲求灭。以是二事，凡夫人起诸行业，若善、若不善。是菩萨知诸法实相，所谓不生不灭，是故不作三种业，不起业相应诸法，是名无作解脱门。不生不灭，是无相解脱门。<br>
      　　复问：世尊，何等方便故，能不作不起诸行业？佛答：若菩萨能观诸法自相空，所谓色、色相空，乃至阿耨多罗三藐三菩提、阿耨多罗三藐三菩提相空。菩萨尔时能作二事：一、能不作不起诸行业，二、能于一切法中行自相空。<br>
      　　复问：世尊，若色等法自相空，云何菩萨应般若波罗蜜中行？佛答：不行，是名菩萨般若中行。此中自说因缘：般若波罗蜜体不可得，行者、行法、行处不可得。法空故，般若波罗蜜不可得，行处亦不可得；众生空故，行者不可得。一切戏论不可得故，菩萨不行，名为般若波罗蜜行。<br>
      　　须菩提问：若不行是般若行者，初发心菩萨云何应行般若？须菩提意：若不行为行者，初发心菩萨心则迷闷；若以行为行者，是则颠倒，是故问。佛答：初发心菩萨应学无所得法，无所得法即是无行。学名以方便力渐渐行，所谓布施时，以无所得法故应布施。诸法实相毕竟空，毕竟空中无有法可得，若有若无；菩萨住如是智慧心中，应若多若少布施。布施物、与者、受者，平等观故，所谓皆不可得；乃至萨婆若亦如是。<br>
      　　须菩提作是念：有所得故则是世间颠倒，无所得故即是涅槃，是故问佛：云何有所得？云何无所得？佛略答：二相是有所得，无二相是无所得。二相者，眼一、色一，两一和合名为二。以眼故知是色，以色故知是眼，眼、色是相待法。<br>
      　　问曰：若不见色时亦有眼，云何眼不离色？<br>
      　　答曰：以曾见色故名为眼，今虽不观色，以本为名。是故一切有为法皆属因缘，因属果，果属缘，无有定自在者。乃至意、法、菩萨、佛，亦如是。凡夫无智，各各分别，作善不善业；智者知是二法皆虚诳，属因缘，不以是二为二。<br>
      　　须菩提问：是二法即是有所得，不二法即是无所得。世尊，从有所得法中无所得？从无所得法中无所得？为缘诸法取相行道故，得是毕竟空无所得？为不作缘不取相行道故，得是毕竟空无所得？若有所得中无所得者，有所得即是颠倒，行颠倒云何得实？若无所得中得无所得者，无所得即是无所有，无所有云何能生无所有？佛以二俱过故，皆不听。有所得、无所得二事，皆能平等观，平等即是毕竟空无所得，因无所得破有所得，事既办亦舍无所得；如是菩萨于有所得、无所得平等，般若中应学。若菩萨能如是学，是名真无所得者，无有过失。从一地至一地，义亦如是。<br>
      　　须菩提问：世尊，若般若不可得，菩提不可得，菩萨不可得，云何菩萨学般若，分别诸法相，所谓恼相是色，苦乐相是受等？若菩萨行般若波罗蜜，色等法不可得，云何能具足檀波罗蜜等诸善法？云何能入菩萨位中？如经中广说。佛语须菩提：菩萨不以得色等诸法相故行般若。<br>
      　　复问：为何等事故行般若？佛答：以无所得故行般若。何以故？一切法空、无相、无作、无起，般若波罗蜜、菩萨、菩提，亦无相、无作、无起。菩萨为一切法实相故行般若，非以颠倒故。须菩提，菩萨应如是无作般若中行，无作无起故。</p>
<div class="jwbt-box"><div class="jwbt"><a name=j1163-05-8><a href="1163-05.htm#MENU-top">大智度论卷第八十四</div></a></a>
<div class="jwbtbm"><a name=j1163-05-9><a href="1163-05.htm#MENU-top">释三慧品第七十之下</div></div></a></a>
<p>　　【经】须菩提白佛：“世尊，若诸法无所为、无所作，不应分别有三乘，声闻、辟支佛、佛乘！”<br>
      　　佛告须菩提：“诸法无所为、无所作中，无有分别；有所为、有所作中，有分别。何以故？凡夫愚人不闻圣法，著五受众，所谓色、受、想、行、识，著檀波罗蜜，乃至著阿耨多罗三藐三菩提。是人念有是色，得是色，乃至念有是阿耨多罗三藐三菩提，得是阿耨多罗三藐三菩提。是菩萨作是念：‘我当得阿耨多罗三藐三菩提，我当度众生生死。’须菩提，我以五眼观，尚不得色，乃至阿耨多罗三藐三菩提。是狂愚人无目，而欲得阿耨多罗三藐三菩提，度脱众生生死？”<br>
      　　须菩提白佛言：“世尊，若佛以五眼观，不见众生生死中可度者，今世尊云何得阿耨多罗三藐三菩提，分别众生有三聚，正定、邪定、不定？”<br>
      　　“须菩提，我得阿耨多罗三藐三菩提，初不得众生三聚，若正定、若邪定、若不定。须菩提，以众生无法有法想，我以除其妄著世俗法故说有得，非第一义。”<br>
      　　“世尊，非住第一义得阿耨多罗三藐三菩提耶？”<br>
      　　佛言：“不也。”<br>
      　　“世尊，住颠倒得阿耨多罗三藐三菩提耶？”<br>
      　　佛言：“不也。”<br>
      　　“世尊，若不住第一义中得，亦不住颠倒中得，将无世尊不得阿耨多罗三藐三菩提耶？”<br>
      　　佛言：“不也！我实得阿耨多罗三藐三菩提，无所住，若有为相、若无为相。须菩提，譬如佛所化人，不住有为相，不住无为相，化人亦有来有去，亦坐亦立。须菩提，是化人若行檀波罗蜜，行尸罗波罗蜜、羼提波罗蜜、毗梨耶波罗蜜、禅波罗蜜、般若波罗蜜，行四禅、四无量心、四无色定、五神通，行四念处乃至行八圣道分，入空三昧、无相三昧、无作三昧，行内空乃至无法有法空，行八背舍、九次第定，佛十力、四无所畏、四无碍智、大慈大悲，得阿耨多罗三藐三菩提，转法轮。是化人化作无量众生，有三聚。须菩提，于汝意云何？是化人有行檀波罗蜜，乃至有三聚众生不？”<br>
      　　须菩提言：“不也。”<br>
      　　“须菩提，佛亦如是，知诸法如化，如化人度化众生，无有实众生可度。如是，须菩提，菩萨摩诃萨行般若波罗蜜，如佛所化人行！”<br>
      　　须菩提白佛言：“世尊，若一切法如化，佛与化人有何等差别？”<br>
      　　佛告须菩提：“佛与化人无有差别。何以故？佛能有所作，化人亦能有所作。”<br>
      　　“世尊，若无佛，化独能有所作不？”<br>
      　　佛言：“能有所作。”<br>
      　　须菩提言：“世尊，云何无佛，化能有所作？”<br>
      　　“须菩提，譬如过去有佛名须扇多，为欲度菩萨故，化作佛已，而自灭度。是化佛住半劫作佛事，授应菩萨行者记已灭度。一切世间众生，知佛实灭度。须菩提，化人实无生无灭。如是，须菩提，菩萨行般若波罗蜜，当信知诸法如化！”<br>
      　　“世尊，若佛、佛所化人，无差别者，云何令布施清净？如人供养佛，是众生乃至无余涅槃，福德不尽；若供养化佛，是人乃至无余涅槃，福德亦应不尽耶？”<br>
      　　佛告须菩提：“佛以诸法实相故，与一切众生天及人作福田；化佛亦以诸法实相故，与一切众生天及人作福田。”<br>
      　　佛告须菩提：“置是佛及于化佛所种福德，若有善男子、善女人但以敬心念佛，是善根因缘，乃至毕苦其福不尽。须菩提，置是敬心念佛，若有善男子、善女人但以一华散虚空中念佛，乃至毕苦其福不尽。须菩提，置是敬心念佛、散华念佛，若有人一称南无佛，乃至毕苦其福不尽。如是，须菩提，佛福田中种其福无量。以是故，须菩提，当知佛与化佛无有差别，诸法法相无异故。须菩提，菩萨摩诃萨应如是行般若波罗蜜，入诸法实相中！是诸法实相不应坏，所谓般若波罗蜜相，乃至阿耨多罗三藐三菩提相不应坏。”<br>
      　　须菩提白佛言：“世尊，若诸法实相不应坏，佛何以坏诸法相，言是色，是受、想、行、识，是内法、是外法，是善法、是不善法，是有漏、是无漏，是世间、是出世间，是有诤法、是无诤法，是有为法、是无为法等？世尊，将无坏诸法相？”<br>
      　　佛告须菩提：“不也！以名字相故示诸法，欲令众生解；佛不坏诸法法相。”<br>
      　　须菩提白佛言：“世尊，若以名字相故说诸法，令众生解。世尊，若一切法无名无相，云何以名相示众生欲令解？”<br>
      　　佛告须菩提：“随世俗法有名相，实无著处。须菩提，如凡人闻说苦，著名随相。须菩提，诸佛及弟子不著名、不随相。须菩提，若名著名、相著相，空亦应著空，无相亦应著无相，无作亦应著无作，实际应著实际，法性应著法性，无为性应著无为性。须菩提，是一切法但有名相，是法不住名相中。如是，须菩提，菩萨摩诃萨但名相中住，应行般若波罗蜜，是名相中亦不应著！”<br>
      　　“世尊，若一切有为法但名相者，菩萨摩诃萨为谁故发阿耨多罗三藐三菩提心，受种种勤苦？菩萨行道时，布施、持戒、行忍辱、勤精进、入禅定、修智慧，行四禅、四无量心、四无色定，四念处乃至八圣道分，行空行、无相行、无作行，佛十力乃至具足大慈大悲！”<br>
      　　佛言：“如须菩提所说，若一切有为法但名相者，菩萨摩诃萨为谁故行菩萨道？须菩提，若有为法但名相等，是名相、名相相空，以是故，菩萨摩诃萨行菩萨道得一切种智；得一切种智已，转法轮；转法轮已，以三乘法度脱众生。是名相，亦无生、无灭、无住异。”<br>
      　　尔时，须菩提白佛言：“世尊，世尊说一切种智？”<br>
      　　佛告须菩提：“我说一切种智。”<br>
      　　须菩提言：“佛说一切智、说道种智、说一切种智，是三种智有何差别？”<br>
      　　佛告须菩提：“萨婆若是一切声闻、辟支佛智，道种智是菩萨摩诃萨智，一切种智是诸佛智。”<br>
      　　须菩提白佛言：“世尊，何因缘故，萨婆若是声闻、辟支佛智？”<br>
      　　佛告须菩提：“一切，名所谓内外法，是声闻、辟支佛能知，不能用一切道、一切种智。”<br>
      　　须菩提言：“世尊，何因缘故，道种智是诸菩萨摩诃萨智？”<br>
      　　佛告须菩提：“一切道，菩萨摩诃萨应知，若声闻道、辟支佛道、菩萨道，应具足知，亦应用是道度众生，亦不作实际证。”<br>
      　　须菩提白佛言：“世尊，如佛说菩萨摩诃萨应具足诸道，不应以是道实际作证耶？”<br>
      　　佛告须菩提：“是菩萨未净佛土，未成就众生，是时不应实际作证。”<br>
      　　须菩提白佛言：“世尊，菩萨住道中，应实际作证？”<br>
      　　佛言：“不也。”<br>
      　　“世尊，住非道中，实际作证？”<br>
      　　佛言：“不也。”<br>
      　　“世尊，住道非道，实际作证？”<br>
      　　佛言：“不也。”<br>
      　　“世尊，住非道亦非非道，实际作证？”<br>
      　　佛言：“不也。”<br>
      　　“世尊，菩萨摩诃萨住何处，应实际作证？”<br>
      　　佛告须菩提：“于汝意云何？汝住道中，不受诸法故，漏尽心得解脱不？”<br>
      　　须菩提言：“不也，世尊。”<br>
      　　“汝住非道，漏尽心得解脱不？”<br>
      　　“不也，世尊。”<br>
      　　“汝住道非道，漏尽心得解脱不？”<br>
      　　“不也，世尊。”<br>
      　　“汝住非道亦非非道，漏尽心得解脱不？”<br>
      　　“不也，世尊。我无所住，不受诸法，漏尽心得解脱。”<br>
      　　佛告须菩提：“菩萨摩诃萨亦如是，无所住，应实际作证。”<br>
      　　须菩提言：“世尊，云何为一切种智相？”<br>
      　　佛言：“一相故名一切种智，所谓一切法寂灭相。复次，诸法行类、相貌、名字显示说，佛如实知，以是故名一切种智。”<br>
      　　须菩提白佛言：“世尊，一切智、道种智、一切种智，是三智结断有差别，有尽有余不？”<br>
      　　佛言：“烦恼断无差别。诸佛烦恼习一切悉断，声闻、辟支佛烦恼习不悉断。”<br>
      　　“世尊，是诸人不得无为法，得断烦恼耶？”<br>
      　　佛言：“不也。”<br>
      　　“世尊，无为法中可得差别不？”<br>
      　　佛言：“不也。”<br>
      　　“世尊，若无为法中不可得差别，何以故说是人烦恼习断，是人烦恼习不断？”<br>
      　　佛告须菩提：“习，非烦恼；是声闻、辟支佛身、口有似淫欲、瞋恚、愚痴相，凡夫愚人为之得罪。是三毒习，诸佛无有。”<br>
      　　须菩提白佛言：“世尊，若道无法，涅槃亦无法，何以故分别说是须陀洹、是斯陀含、是阿那含、是阿罗汉、是辟支佛、是菩萨、是佛？”<br>
      　　佛告须菩提：“是皆以无为法而有分别，是须陀洹、是斯陀含、是阿那含、是阿罗汉、是辟支佛、是菩萨、是佛。”<br>
      　　“世尊，实以无为法故分别，有须陀洹乃至佛？”<br>
      　　佛告须菩提：“世尊言说故有差别，非第一义，第一义中无有分别说。何以故？第一义中无言说，道断结故说后际。”<br>
      　　须菩提言：“世尊，诸法自相空中，前际不可得，何况说有后际？”<br>
      　　佛告须菩提：“如是，如是。诸法自相空中，无有前际，何况有后际？无有是处！须菩提，以众生不知诸法自相空故，为说是前际、是后际；诸法自相空中，前际、后际不可得。如是，须菩提，菩萨摩诃萨应以自相空法行般若波罗蜜。须菩提，若菩萨行自相空法，则无所著，若内法、若外法，若有为法、若无为法，若声闻法、辟支佛法，若佛法。”<br>
      　　须菩提白佛言：“世尊，常说般若波罗蜜，般若波罗蜜以何义故，名般若波罗蜜？”<br>
      　　佛言：“得第一度，一切法到彼岸，以是义故，名般若波罗蜜。<br>
      　　“复次，须菩提，诸佛、菩萨，辟支佛、阿罗汉，用是般若波罗蜜得度彼岸，以是义故，名般若波罗蜜。<br>
      　　“复次，须菩提，分别筹量破坏一切法，乃至微尘，是中不得坚实，以是义故，名般若波罗蜜。<br>
      　　“复次，须菩提，诸法如、法性、实际，皆入般若波罗蜜中，以是义故，名般若波罗蜜。<br>
      　　“复次，须菩提，是般若波罗蜜无有法若合、若散，若有色、若无色，若可见、若不可见，若有对、若无对，若有漏、若无漏，若有为、若无为。何以故？是般若波罗蜜无色、无形、无对，一相所谓无相。<br>
      　　“复次，须菩提，是般若波罗蜜能生一切法、一切乐说辩、一切照明。须菩提，是般若波罗蜜，魔若魔天、声闻、辟支佛人及余异道梵志、怨仇恶人，不能坏菩萨行般若波罗蜜。何以故？是人辈，般若波罗蜜中皆不可得故。须菩提，是菩萨摩诃萨应如是行般若波罗蜜义！<br>
      　　“复次，须菩提，菩萨摩诃萨欲行深般若波罗蜜义，应行无常义、苦义、空义、无我义，亦应行苦智义，集智义、灭智义、道智义、法智义、比智义、世智义、他心智义、尽智义、无生智义、如实智义。如是，须菩提，菩萨摩诃萨为般若波罗蜜义故，应行般若波罗蜜。”<br>
      　　须菩提白佛言：“世尊，是深般若波罗蜜中，义与非义皆不可得，云何菩萨为深般若波罗蜜义故，应行般若波罗蜜？”<br>
      　　佛告须菩提：“菩萨摩诃萨为深般若波罗蜜义故，应如是念：‘贪欲非义，如是义不应行；瞋恚、愚痴非义，如是义不应行；一切邪见无义，如是义不应行。’何以故？三毒如相，无有义、无有非义，一切邪见如相，无有义、无有非义。<br>
      　　“复次，须菩提，菩萨摩诃萨应作是念：‘色非义、非非义，乃至识非义、非非义，檀波罗蜜乃至阿耨多罗三藐三菩提非义、非非义。’何以故？须菩提，佛得阿耨多罗三藐三菩提时，无有法可得，若义、若非义。须菩提，有佛无佛，诸法法相常住，无有是义，无有非义。如是，须菩提，菩萨摩诃萨行般若波罗蜜，应离义及非义。”<br>
      　　须菩提白佛言：“世尊，何以故般若波罗蜜非义、非非义？”<br>
      　　佛告须菩提：“一切有为法无作相，以是故，般若波罗蜜非义、非非义。”<br>
      　　“世尊，一切贤圣，若佛若佛弟子，皆以无为为义，云何佛言般若波罗蜜无有义非义？”<br>
      　　佛言：“虽一切贤圣，若佛若佛弟子，皆以无为为义，亦不以增，亦不以损。须菩提，譬如虚空如，不能益众生，不能损众生。如是，须菩提，菩萨摩诃萨般若波罗蜜无有增、无有损。”<br>
      　　“世尊，菩萨摩诃萨不（不字衍文应删。）学无为般若波罗蜜得一切种智耶？”<br>
      　　佛言：“如是，如是。须菩提，菩萨摩诃萨学是无为般若波罗蜜，当得一切种智，不以二法故。”<br>
      　　“世尊，不二法能得不二法耶？”<br>
      　　佛言：“不也。”<br>
      　　须菩提言：“二法能得不二法耶？”<br>
      　　佛言：“不也。”<br>
      　　须菩提言：“世尊，菩萨摩诃萨若不以二法，不以不二法，云何当得一切种智？”<br>
      　　“须菩提，无所得即是得，以是得无所得。”　　<br>
      　　【论】释曰：须菩提复问世尊：若一切法无作、无起相，云何分别有三乘？佛可其意，更说因缘：凡夫人未得道，著五众故，亦著是空、无作、无起法故生疑，云何分别有三乘？汝己得道，不著五众，亦不著空、无作、无起，云何生疑？佛此中自说因缘：我以五眼尚不得色等诸法，狂人无眼而欲得？<br>
      　　须菩提问：若无法、无众生，云何说有三聚众生？佛答：我观众生一聚不可得，云何有三？但为欲破颠倒故，分别有三：能破颠倒者名正定；必不能破颠倒者是邪定；得因缘能破，不得则不能破，是名不定。皆以世俗法故说，非是第一义。<br>
      　　问曰：佛实住第一义中得道，何以答须菩提言不？<br>
      　　答曰：须菩提为新发意者故问，是故佛言不。何以故？颠倒有法中尚不可住，何况第一义无所有中住？是故须菩提疑：若二处不住，将无世尊不得正觉耶？佛答：实得阿耨多罗三藐三菩提道，但无所住。有为性虚诳不实，无为性空无所有，故不可住。此中佛欲明了是事故，说化佛譬喻，如化佛不住有为性、不住无为性，而能来去说法。<br>
      　　问曰：化人来去说法可尔，云何能行檀波罗蜜等？<br>
      　　答曰：不言化人能实行，众生眼见似有所行。是化事，如经中说，乃至须扇多。须菩提意已信伏，种种因缘，化佛、真佛等无异，今犹少疑问佛：若无分别者，供养真佛乃至无余涅槃福故不尽，供养化佛亦尔不？佛答：供养化佛、真佛，其福不异。何以故？佛得诸法实相故，供养福无尽；化佛亦不离实相故，若供养者，心能不异，其福亦等。<br>
      　　问曰：化佛无十力等诸功德，云何与真佛等？<br>
      　　答曰：十力等诸功德，皆入诸法实相；若十力等离诸法实相，则非佛法，堕颠倒邪见。<br>
      　　问曰：若尔，真化中定有诸法实相者，何以言恶心出佛身血得逆罪，不说化佛？<br>
      　　答曰：经中但说恶心出佛身血，不辩真化。若供养化佛得具足福者，恶心毁谤亦应得逆罪；恶人定谓化佛是真而恶心出血，血则为出，便得逆罪。<br>
      　　问曰：若尔者，毗尼中何以言杀化人不犯杀戒？<br>
      　　答曰：毗尼中皆为世间事，摄众僧故结戒，不论实相。何以故？毗尼中有人、有众生，逐假名而结戒，为护佛法故，不观后世罪多少。又后世罪重，戒中便轻，如道人鞭打杀牛羊等，罪重而戒轻；赞叹女人，戒中重，后世罪轻。杀化牛羊，则众人不嫌，亦不讥论，但自得心罪；若杀真、化牛羊，心不异者得罪等。然制戒意，为众人讥嫌故为重，是故经中说意业最大，非身口业。如人大行布施不及行慈三昧，行慈三昧众生无所得，而自得无量福；邪见断善根人，不恼众生而入阿鼻地狱。是故供养化佛、真佛，以心等故，其福不异。<br>
      　　复次，此中佛说，置是化佛光相具足，有人见石泥像等，慈心念佛，是人乃至毕苦其福不尽。佛言：复置泥像，若有恭敬心，虽不见佛像，念佛故以华散空中，其福亦得毕苦。复置散华，但一称南无佛，是人亦得毕苦其福不尽。<br>
      　　问曰：云何但空称名字，便得毕苦其福不尽？<br>
      　　答曰：是人曾闻佛功德，能度人老病死苦，若多若少供养，及称名字，得无量福，亦至毕苦不尽。是故福田无量故，虽软心布施，其福亦无尽。如是种种因缘譬喻故，真佛、化佛无异，于佛福田供养者，其福无量，以一切法实相无别无异故。<br>
      　　尔时，须菩提问佛：世尊，若诸法实相无坏故，二佛无异，今佛分别说诸法，是色，是受、想、行、识，乃至是有为、是无为法，将无坏诸法相耶？佛答：须菩提，佛虽种种分别说诸法，但以言说，欲令众生得解脱，心无所著。若二佛共语，不应说诸法名字；以众生无及佛者，欲牵引令解故，说是善、是恶。如法华经说火宅，以三乘引出诸子，但以名相说诸法，不坏第一义。<br>
      　　须菩提问：虽以名相为众生说，无有实事，将无虚妄耶？佛答：圣人随世俗言说，于中无有名相著处。佛此中自说因缘：如凡夫说苦，著名取相；诸佛及弟子，口说苦而心不著，若著不名苦圣谛。苦谛即是名相等，无有定实；凡夫著者亦是名相，无有定实，云何空名相中著空名相？若空名相中著名相者，空亦应著空，无相亦应著无相，无作亦应著无作，乃至无为性亦应著无为性。是法皆如凡夫苦谛相，但有名相，名相亦不住名相中；菩萨入是名相等诸法门中，住是名相般若中，应观一切法无有实。<br>
      　　须菩提问：若一切法但有名相，菩萨为何等故发心？如经中说，佛答：若一切法但有名相者，名相中名相亦空，是法皆毕竟空，入如、法性、实际中，是故菩萨能发阿耨多罗三藐三菩提，乃至能以三乘度众生。若诸法有定实、非名相者，即是无生灭；无生灭故，无苦、无集、无尽、无道，云何以三乘度众生？若诸法但是空名相、无实者，亦无生灭；无生灭故，无苦、集、尽、道，亦云何可度？今菩萨知一切法名相等空，则离世间颠倒；亦知名相空，亦离名相空，如是离有离无处中道，能度众生。佛意：菩萨行是中道般若，得一切种智。<br>
      　　尔时，须菩提欲难故，先定佛语，乃问：世尊说一切种智耶？佛言：我说一切种智。复问：佛常说三种智，三种智有何差别？佛答：萨婆若是声闻、辟支佛智。何以故？一切，名内外、十二入，是法声闻、辟支佛总相智，皆是无常、苦、空、无我等。道种智，是诸菩萨摩诃萨智。道有四种：一者、人天中受福乐道，所谓种福德；并三乘道为四。菩萨法应引导众生，著大道中；若不任入大道者，著二乘中；若不任入涅槃者，著人天福乐中，作涅槃因缘。世间福乐道，是十善布施诸福德；三十七品是二乘道；三十七品及六波罗蜜是菩萨道，菩萨应了了知是诸道。菩萨以佛道自为、为人，以余三道但为众生，是菩萨道种智。<br>
      　　须菩提问：何以道种智为菩萨事？佛答：菩萨应具足一切道，以是道化众生，虽出入是道，未教化众生、净佛国土而不取证；具足是事已，然后坐道场乃取证。是故，须菩提，道种智是菩萨事。<br>
      　　须菩提复问：是菩萨住何处实际作证？须菩提意：若住道中作证，是事不然，有二过故：一者、有结使人，不应有毕竟清净正智，若有则与佛无异，若异者有烦恼习气故应有错谬；二者、一切有为法皆是虚诳，和合故有，假名无有定实。是故佛言：不也。若住道中尚不得，何况非道？道、非道亦有二过故。非道非不道，以著心取相故，亦言不也。<br>
      　　尔时，须菩提意或作是念，佛所得道甚深，不可得底，是故复问：菩萨住何处实际作证？佛反问须菩提。<br>
      　　问曰：佛何以故不直答而反问须菩提？<br>
      　　答曰：须菩提既于所得道中了了无惑，贵尚佛所证故，四句戏论，如有著心不了故问，是故佛以须菩提所得证反问：汝得道时住四句中得证耶？答言：不也！我无所住而得漏尽。汝以无所住而心得解脱，当知菩萨摩诃萨亦如是，不住四句而证实际，是故佛反问。复有人言：“四种答中，是名反问答。”<br>
      　　问曰：须菩提住金刚三昧，心得解脱，云何言不住道中？<br>
      　　答曰：住，名取相定有是法；是人更求无为胜法故，不名为住有为法，为不用故，不于中住。复有人言：“是名相，凡夫法中便有分别，是金刚，是解脱；得无相法，则无所分别。”佛为无相法故，反问须菩提：汝不应以名相故问，汝不应以名相为难。一切种智是佛智。一切种智，名一切三世法中通达无碍智，知大小精粗，无事不知。佛自说一切种智义，有二种相：一者、通达诸法实相故寂灭相，如大海水中风不能动，以其深故波浪不起，一切种智亦如是，戏论风所不能动；二者、一切诸法可以名相文字言说，了了通达无碍，摄有无二事故，名一切种智。有人言：“十力、四无所畏、四无碍法、十八不共法，尽是智慧相和合，名为一切种智。”复有人言：“金刚三昧次第得无碍解脱故，若大小、近远、深浅、难易，无事不知。如是等种种无量因缘，名一切种智。”<br>
      　　须菩提闻是已，问：佛智慧故，有上、中、下分别，烦恼断复有差别不？佛言：无差别：断时有差别，断已无差别。譬如刀有利钝，断时有迟速，断已无差别。如来烦恼及习都尽；声闻、辟支佛但烦恼尽，而习气有余。<br>
      　　须菩提问：佛世尊三种断，是有为、是无为？佛答：皆是无为。<br>
      　　复问：世尊，无为法中可得差别不？佛答：是法无相无量，云何可得差别？<br>
      　　复问：世尊，若无差别，云何说是断中有余，是断中无余？须菩提，是习不名真烦恼，有人虽断一切烦恼，身、口中亦有烦恼相出，凡夫见闻是相已，则起不清净心。譬如蜜婆私吒阿罗汉，五百世在猕猴中，今虽得阿罗汉，独腾跳树木，愚人见之即生轻慢，是比丘似如猕猴；是阿罗汉无烦恼心，而犹有本习。又如毕陵伽婆蹉阿罗汉，五百世生婆罗门中，习轻懱心故，虽得阿罗汉，犹语恒水神言：“小婢！止流！”恒神瞋恚，诣佛陈诉，佛教忏悔，犹称小婢！如是等身、口业烦恼习气，二乘不尽，佛无如是事。如一婆罗门恶口，一时以五百事骂佛，佛无愠色；婆罗门心乃欢喜，即复一时以五百善事赞叹于佛，佛亦无喜色。当知佛烦恼习气尽故，好恶无异。又复佛初得道，实功德中出好名声充满十方，唯佛自知；而孙陀梨梵志女，杀身谤佛，恶名流布。佛于此二事，心无有异，亦不忧喜。又入婆罗门聚落中，空钵而出；天人种种供养。又复三月食马麦；释提桓因恭敬，以天食供养。阿罗婆伽林中，棘刺寒风，佛在中宿；又于欢喜园中，在天白宝石上，柔软滑泽，又敷天卧具。于此好、恶事中，心无忧喜。又提婆达多瞋心以石锤佛，罗睺罗敬心合手礼佛。于此二人，其心平等，如爱两眼。如是等种种干乱，无有异想；譬如真金，烧磨锻炼，其色不变。佛经此众事，心无增减，是故可知诸佛爱恚等诸烦恼习气都尽。<br>
      　　须菩提意：若诸法实相中，若道、若涅槃无所有；若无所有，何以分别是须陀洹乃至辟支佛习气未尽，佛习气尽？佛言：三乘圣人，皆以无为法而有差别。虽因无为有差别，而有为法中可得说。<br>
      　　须菩提欲定佛语，故问：世尊，实以无为法故有差别耶？佛答：世俗法语言名相故可分别，第一法中无分别。何以故？第一义中一切语言道断，以一切心所行断故；但以诸圣人结使断故，说有后际。后际者，所谓无余涅槃。<br>
      　　须菩提问：世尊，诸法自相空故，前际不可得，何况后际？何以故？因前际故有后际。佛可其意：以众生不知诸法自相空故，说是前际、是后际，自相空诸法中，前、后际不可得。何以故？若先有生，则后有老死；若离老死有生，是则不死而生，是生无因无缘；若先老死后有生者，不生云何有老死？先后既不可得，一时亦不可得，以是故说自相空法中，无有前、后际。佛言：如是，须菩提，菩萨应以自相空法行般若，内外法乃至佛法不著故。<br>
      　　问曰：上来常说般若波罗蜜相，今何以更问？<br>
      　　答曰：不但问相，人常说般若波罗蜜，般若波罗蜜以何义故名般若？佛言：以第一度、一切法到彼岸，名般若波罗蜜。第一度者，声闻人以下智度，辟支佛以中智度，菩萨以上智度，故名第一度。<br>
      　　复次，烦恼有九种，上中下各有三品；智慧亦有九种。下下智慧从钝根须陀洹来，乃至上下是第一声闻舍利弗等；上中是大辟支佛，上上是菩萨。以上上智慧度故，名第一度。声闻、辟支佛但总相度，于别相少；菩萨一切法总相、别相皆了了知故，名第一度。<br>
      　　复次，菩萨度时，智慧遍满可知法中，二乘人可知法中不能遍满，是故名第一度。<br>
      　　复次，第一度者，大乘福德、智慧、六波罗蜜、三十七品具足满，故安隐度。又十方诸佛大菩萨诸天皆来佐助，安隐得度。如人乘七宝船，牢治行具，上有种种好食，有好导师，遇随意好风，则为好度。若人乘草栰度恐怖，不名好度。<br>
      　　复次，佛说三乘人，以是般若波罗蜜度到彼岸涅槃，灭一切忧苦，以是义故，名般若波罗蜜。<br>
      　　复次，是般若波罗蜜中一切法，内外大小，思惟筹量，分别推求，乃至如微尘不得坚实，既到微尘，则不可分别；心心数法，乃至一念中，亦不可分别。是般若波罗蜜中，心、色二法破坏，推求不得坚实，以是义故，名般若波罗蜜。<br>
      　　复次，般若名慧，波罗蜜名到彼岸，彼岸名尽一切智慧边。智慧名不可破坏相，不可破坏相即是如、法性、实际，以其实故，不可破坏；是三事摄入般若中故，名为般若波罗蜜。<br>
      　　复次，般若波罗蜜，无有法与法有合有散，毕竟空故。是般若无色、无形、无对，一相所谓无相，是义如先说。如是等种种因缘故，名般若义。<br>
      　　今当说般若力，所谓般若能生一切智慧、禅定等诸法，能生一切乐说辩才。以般若力故演说一句，种种庄严穷劫不尽。星宿日月不能照处，般若能照，能破邪见无明黑闇故。魔若魔人，求声闻、辟支佛人，外道恶人所不能坏。何以故？菩萨行般若，此诸恶人于般若中皆不可得故。<br>
      　　复次，若行者，一心信受讽诵，诸恶不能得便，何况正忆念、如说行！如是，须菩提，菩萨应行般若义。般若义者，所谓无常义，苦、空、无我义，四谛智、尽智、无生智、法智、比智、世智、知他心智、如实智义故，应行般若。是般若如大海有种种宝物，或大或小，唯一是如意宝；般若波罗蜜亦有种种诸智慧宝，无常等四圣行、十智，唯有如实智，如如意宝。<br>
      　　问曰：如先品说，若常、若无常等行，不名行般若波罗蜜，今何以言行无常等义故，应行般若波罗蜜？<br>
      　　答曰：我已先答，无常有二种：若著心戏论无常，是不名行般若；若以无著心不戏论无常，为破常倒，又不自生著心，是名行般若。<br>
      　　问曰：三藏中但有十智，此中何以有如实智？<br>
      　　答曰：是故名大乘，大法能受小法，小不能受大。<br>
      　　问曰：十智各各有体相，如实智有何等相？<br>
      　　答曰：有人言：“能知诸法实相，所谓如、法性、实际，是名如实智相。”佛此中说如实智，唯是诸佛所得。何以故？烦恼未尽者，犹有无明故，不能知如实。二乘及大菩萨，习未尽故，不能遍知一切法、一切种，不名如实智；但诸佛于一切无明尽无遗余故，能如实知。<br>
      　　问曰：若除佛更无如实智者，二乘云何得涅槃？大菩萨得无生忍？<br>
      　　答曰：如实智有二种：一者、遍满具足，二者、未具足。具足者佛，不具足者二乘及大菩萨。譬如闇室中，为有所作故燃灯，所为已办；后来灯，其明益增。黑闇有二分：一分初灯已除，第二分后灯所除。第二分闇与初灯明和合，若不尔，第二灯则无所用。如是，二乘及大菩萨智慧，虽已破无明，佛智慧所除无明分，是诸人所不能除。不得言初灯无照，如是，不得言二乘及菩萨智慧是遍如实知。遍如实智是佛，但如实智，二乘及菩萨所共。<br>
      　　尔时，须菩提问佛：世尊，若深般若中义非义不可得，云何言菩萨为深般若义故行般若？佛答：贪欲等烦恼非义不应行者，诸法有三分：贪欲等诸烦恼是非义；六波罗蜜等诸善法是义；色等法无记故，非义非非义。若人于烦恼及行烦恼者中，生怨憎心；于六波罗蜜等诸善法及行善法者中，生爱念心；于色等无记法及行无记法者中，即生痴心。如经中说：凡人得受乐时生贪心，受苦时生瞋心，受不苦不乐时生痴心。是故说菩萨应作是念：欲贪等非义，不应念以为非，如经广说。此中自说因缘：恶法、善法、无记法，一如相，无有义非义，如相无二无分别故。复次，佛得道时，不见一法若义若非义。诸法实相，有佛无佛常住，不作义非义。若如是知，即是义，但破分别心故，说义非义不应行。如是，须菩提，菩萨应行是离义非义般若波罗蜜。<br>
      　　须菩提复问：何缘故般若非义非非义？佛答：一切法无作无起相故，无所能作，云何般若波罗蜜作义以非义？<br>
      　　须菩提复问：世尊，若一切诸佛及弟子，皆以无为法为义，佛何以说般若波罗蜜不能作义以非义？佛答：一切圣人虽以无为法为义，不作义以非义，无增无损故。此中说譬喻：如虚空如不能益众生，不能损众生，虚空无法故，无有义以非义，何况虚空如？虚空虽无法，一切世间因虚空故得有所作；般若波罗蜜亦如是，虽无相无为，而因般若能行五波罗蜜等一切佛道法。以著心故，说般若无义非义；无著心故，说第一实义。以世谛故说言义，第一义中无有义。复次，般若有二种：一者、有为，二者、无为。学有为般若，能具足六波罗蜜，住十地中；学无为般若，灭一切烦恼习成佛道。<br>
      　　今须菩提问佛：世尊，菩萨学无为般若得一切智，云何言无义？佛答：虽得萨婆若，不以二法故得。分别取相者，是名二法。<br>
      　　复问：不二法能得不二法耶？佛答：不也！何以故？不二法即是无为，无为无有得不得相，是无为法不可行故。<br>
      　　复问：若以不二法不得，可以二法得不二法不？答言：不也！何以故？二法虚诳不实故，云何行不实而得实法？<br>
      　　复问：世尊，若不以二、不以不二，云何当得一切种智？佛答：无所得，即是得。此中二、不二，即是无分别，皆无所得。是无所得，不以有所得为行，虽行有为法，得是无所得，心不取相故无所得。何以故？与空、无相、无作合行故。</p>
<div class="jwbt-box"><div class="jwbt"><a name=j1163-05-10><a href="1163-05.htm#MENU-top">大智度论卷第八十五</div></a></a>
<div class="jwbtbm"><a name=j1163-05-11><a href="1163-05.htm#MENU-top">释道树品第七十一</div></div></a></a>
<p>　　【经】须菩提白佛言：“世尊，是般若波罗蜜甚深！世尊，诸菩萨摩诃萨不得众生，而为众生求阿耨多罗三藐三菩提，是为甚难！世尊，譬如人欲于虚空中种树，是为甚难！世尊，菩萨摩诃萨亦如是，为众生故，求阿耨多罗三藐三菩提，众生亦不可得。”<br>
      　　佛告须菩提：“如是，如是。诸菩萨摩诃萨所为甚难，为众生故，求阿耨多罗三藐三菩提，度著吾我颠倒众生。须菩提，譬如人种树，不识树根、茎、枝、叶、华、果，而爱护溉灌，渐渐长大，华、叶、果实成就，皆得用之。如是，须菩提，诸菩萨摩诃萨为众生故，求阿耨多罗三藐三菩提，渐渐行六波罗蜜，得一切种智，成佛树，以叶、华、果实益众生。须菩提，何等为叶益众生？因菩萨摩诃萨得离三恶道，是为叶益众生。何等为华益众生？因菩萨得生刹利大姓、婆罗门大姓、居士大家，四天王天处乃至非有想非无想处，是为华益众生。何等为果益众生？是菩萨得一切种智，令众生得须陀洹果、斯陀含果、阿那含果、阿罗汉果、辟支佛道、佛道，是众生渐渐以三乘法，于无余涅槃而般涅槃，是为果益众生。是菩萨摩诃萨，不得众生实法，而度众生令离我颠倒著，作是念：‘一切诸法中无众生，我所为众生求一切种智，是众生实不可得。’”<br>
      　　须菩提白佛言：“世尊，当知是菩萨为如佛。何以故？是菩萨因缘故，断一切地狱种、一切畜生种、一切饿鬼种，断一切诸难，断一切贫穷下贱道，断一切欲界、色界、无色界。”<br>
      　　佛言：“如是，如是。须菩提，当知是菩萨摩诃萨如佛。须菩提，若菩萨摩诃萨不发心求阿耨多罗三藐三菩提，世间则无过去、未来、现在诸佛，世间亦无辟支佛、阿罗汉、阿那含、斯陀含、须陀洹，三恶趣及三界亦无断时。须菩提，汝所说是菩萨摩诃萨当知如佛。如是，如是，须菩提，当知是菩萨实如佛。何以故？以如故说如来，以如故说辟支佛、阿罗汉、一切贤圣，以如故说为色乃至识，以如故说一切法，乃至有为性、无为性。是诸如，如实无异，以是故说名为如。诸菩萨摩诃萨学是如，得一切种智，得名如来。以是因缘故，说菩萨摩诃萨当知如佛，以如相故。如是，须菩提，菩萨摩诃萨应学如般若波罗蜜！菩萨学如般若波罗蜜，则能学一切法如；学一切法如，则得具足一切法如；具足一切法如已，于一切法如得自在；于一切法如得自在已，善知一切众生根；善知一切众生根已，知一切众生根具足，亦知一切众生业因缘；知一切众生业因缘已，得愿智具足；愿智具足已，净三世慧；净三世慧已，饶益一切众生；饶益一切众生已，净佛国土；净佛国土已，得一切种智；得一切种智已，转法轮；转法轮已，安立众生于三乘，令入无余涅槃。如是，须菩提，菩萨摩诃萨欲得一切功德，自利利人，应发阿耨多罗三藐三菩提心！”<br>
      　　须菩提白佛言：“世尊，是诸菩萨摩诃萨，能如说行深般若波罗蜜，一切世间天及人、阿修罗，应当为作礼！”<br>
      　　佛告须菩提：“如是，如是。是菩萨摩诃萨，能如说行般若波罗蜜，一切世间天及人、阿修罗，应当为作礼。”<br>
      　　“世尊，是初发意菩萨摩诃萨，为众生故，求阿耨多罗三藐三菩提，得几所福德？”<br>
      　　佛告须菩提：“若千世界中众生，皆发声闻、辟支佛意。于汝意云何？其福多不？”<br>
      　　须菩提言：“甚多无量！”<br>
      　　佛告须菩提：“其福不如初发意菩萨摩诃萨百倍、千倍、巨亿万倍，乃至算数譬喻所不能及。何以故？发声闻、辟支佛意者，皆因菩萨出故，菩萨终不因声闻、辟支佛出。二千世界、三千大千世界中亦如是。置是三千大千世界中住声闻、辟支佛地者，若三千大千世界中众生皆住干慧地，其福多不？”<br>
      　　须菩提言：“甚多无量！”<br>
      　　佛言：“不如初发意菩萨百倍、千倍、巨亿万倍，乃至算数譬喻所不能及。置是住干慧地众生，若三千大千世界中众生，皆住性地、八人地、见地、薄地、离欲地、已办地、辟支佛地，是一切福德，欲比初发意菩萨百倍、千倍、巨亿万倍，乃至算数譬喻所不能及。须菩提，若三千大千世界中初发意菩萨，不如入法位菩萨百千万倍、巨亿万倍，乃至算数譬喻所不能及。若三千大千世界中入法位菩萨，不如向佛道菩萨百千万倍、巨亿万倍，乃至算数譬喻所不能及。若三千大千世界中向佛道菩萨，不如佛功德百千万倍、巨亿万倍，乃至算数譬喻所不能及。”<br>
      　　须菩提白佛言：“世尊，初发心菩萨摩诃萨，当念何等法？”<br>
      　　佛言：“应念一切种智。”<br>
      　　须菩提言：“何等是一切种智？一切种智何等缘？何等增上？何等行？何等相？”<br>
      　　佛告须菩提：“一切种智无所有，无念、无生、无示。如须菩提所问，一切种智何等缘？何等增上？何等行？何等相？须菩提，一切种智无法缘，念为增上，寂灭为行，无相为相。须菩提，是名一切种智缘、增上、行、相。”<br>
      　　须菩提白佛言：“世尊，但一切种智无法，色、受、想、行、识亦无法，内外法亦无法，四禅、四无量心、四无色定，四念处、四正勤、四如意足、五根、五力、七觉分、八圣道分，空三昧、无相三昧、无作三昧，八背舍、九次第定，佛十力、四无所畏、四无碍智、十八不共法，大慈、大悲、大喜、大舍，初神通、第二、第三、第四、第五、第六神通，有为相、无为相，亦无法？”<br>
      　　佛告须菩提：“色亦无法，乃至有为相、无为相亦无法。”<br>
      　　须菩提言：“世尊，何因缘故一切种智无法，色无法乃至有为相、无为相亦无法？”<br>
      　　佛言：“一切种智自性无故，若法自性无，是名无法；色乃至有为相、无为相，亦如是。”<br>
      　　“世尊，何因缘故诸法自性无？”<br>
      　　佛言：“诸法和合因缘生法中无自性，若无自性，是名无法。以是故，须菩提，菩萨摩诃萨当知一切法无性。何以故？一切法性空故，以是故当知一切法无性。”<br>
      　　须菩提白佛言：“世尊，若一切法无性，初发意菩萨，以何等方便力能行檀波罗蜜，净佛世界，成就众生？能行尸波罗蜜、羼提波罗蜜、毗梨耶波罗蜜、禅波罗蜜、般若波罗蜜，行初禅乃至第四禅，行慈心乃至舍心，行空处乃至非有想非无想处，内空乃至无法有法空，四念处乃至八圣道分，空三昧、无相三昧、无作三昧，八背舍、九次第定，佛十力、四无所畏、四无碍智、十八不共法、大慈大悲，能行一切种智，净佛世界，成就众生？”<br>
      　　佛告须菩提：“菩萨摩诃萨能学诸法无性，亦能净佛世界，成就众生。知世界众生亦无性，即是方便力。须菩提，是菩萨摩诃萨行檀波罗蜜修学佛道，行尸罗波罗蜜修学佛道，行羼提波罗蜜、毗梨耶波罗蜜、禅波罗蜜、般若波罗蜜修学佛道，乃至行一切种智修学佛道，亦知佛道无性。是菩萨摩诃萨行六波罗蜜修学佛道，乃至未成就佛十力、四无所畏、四无碍智、十八不共法、大慈大悲、一切种智，是为修学佛道。能具足是佛道因缘已，用一念相应慧，得一切种智，尔时一切烦恼习永尽，以不生故。是时，以佛眼观三千大千世界，无法尚不可得，何况有法？如是，须菩提，菩萨摩诃萨，应行无性般若波罗蜜。须菩提，是名菩萨摩诃萨方便力。无法尚不可得，何况有法？须菩提，是菩萨摩诃萨若布施时，布施无法尚不知，何况有法？受者及菩萨心，无法尚不知，何况有法？乃至一切种智，得者、得法、得处，无法尚不知，何况有法？何以故？一切法本性尔；非佛作，非声闻、辟支佛作，亦非余人作，一切法无作者故。”<br>
      　　须菩提白佛言：“世尊，诸法、诸法性离耶？”<br>
      　　佛言：“如是，如是，诸法、诸法性离。”<br>
      　　“世尊，若诸法、诸法性离，云何离法能知离法，若有若无？何以故？无法不能知无法，有法不能知有法，无法不能知有法，有法不能知无法。世尊，如是一切法无所有相，云何菩萨摩诃萨作是分别，是法若有若无？”<br>
      　　佛言：“菩萨摩诃萨，以世谛故，示众生若有若无，非以第一义。”<br>
      　　“世尊，世谛、第一义谛有异耶？”<br>
      　　“须菩提，世谛、第一义谛，无异也。何以故？世谛如，即是第一义谛如。众生不知不见是如故，菩萨摩诃萨以世谛示若有若无。<br>
      　　“复次，须菩提，众生于五受众中，有著相故，不知无所有；为是众生故，示若有若无，令知清净无所有。如是，须菩提，菩萨摩诃萨，应当作是行般若波罗蜜！”<br>
      　　【论】释曰：须菩提从佛闻无所得即是得，叹未曾有，白佛言：世尊，是般若甚深！如经中广说，以树为譬喻：叶、华、果实，从薄转厚。如树叶荫，热时凉乐，众生因菩萨道树荫，得离三恶道热苦。何以故？遮恶故。如华色好香净柔软，众生因菩萨以布施、持戒教化故，受人天中福乐。如树果色香味力，众生因菩萨故得须陀洹等诸圣道果。<br>
      　　须菩提闻是欢喜言：是菩萨如佛无异。此中自说因缘：因菩萨故断地狱等恶道。佛可其意，更说因缘：须菩提，菩萨不发心求阿耨多罗三藐三菩提，乃至三界无断时。复次，得诸法如故，说名如来，乃至名须陀洹；以如故，说色乃至无为性；是诸法如，皆一无异。菩萨学是如，必当得萨婆若，是故言如佛无异；不以我心贪贵菩萨故，说言如佛，以得如故言如佛。是如在佛，亦在菩萨，以一相故，是名菩萨为如佛；离如，更无有法不入如者。<br>
      　　问曰：若以同如故，名菩萨如佛，乃至畜生中亦有是如，何以不名如佛？<br>
      　　答曰：畜生虽亦有如，因缘未发故，不能利益众生，不能行如至萨婆若故。如是，须菩提，菩萨应学是如般若波罗蜜！菩萨学是如般若故，则能具足一切法如。具足名得诸法实相，能以种种门令众生得解。以得具足故，于一切法如得自在；得是诸法如自在已，能善知众生根故，能知众生诸根具足。诸根者，信等五善根，三乘人各各有，能分别是人有、是人无、是人得力、是人不得力。具足者，信等善根具足，如是人能出世间。信根得力，则决定能受持不疑；精进力故，虽未见法，一心求道，不惜身命，不休不息；念力故，常忆师教，善法来听入，恶法来不听入，如守门人；定力故，摄心一处不动，以助智慧；智慧力故，能如实观诸法相。得根有二种：一者、在大心人身中，则成菩萨根；二者、在小心人身中，则成小乘根。得是具足根，则可度。或有菩萨见人虽得信等五根而不可度，由先世恶业罪重故，是故言知一切众生业因缘。欲知无数劫业因缘，要得宿命通；既知已，为众生说过去罪业因缘。众生以是过去罪故不畏，是故求愿智，欲知三世事；既知已，为众生说未来世罪业因缘，当堕地狱。众生闻已，则怀恐怖，恐怖已，心伏易度。众生若欲知未来世福报因缘，为说已则欢喜可度。是故说知业因缘已，愿智具足。愿智具足故，得三世慧净，通达无碍，知过去善恶业，又知未来善恶果报，知现在众生诸根利钝，然后说法教化，多所利益不虚。大利益众生故，能净佛国土；净佛国土已，得一切种智；得一切种智故，转法轮；转法轮已，以三乘安立众生，入无余涅槃。如是利益，皆从学如中来，是故佛说菩萨欲得一切功德，自利利人，当发阿耨多罗三藐三菩提心。<br>
      　　须菩提闻是菩萨功德甚多，白佛言：世尊，菩萨能如说行般若波罗蜜，一切世间应当作礼。如经中广说，分别初发意菩萨功德。<br>
      　　尔时，须菩提知是甚深般若无忆想，非初学所得，是故问佛：初发心菩萨，应念何等法？佛答：应念一切种智。一切种智者，即是阿耨多罗三藐三菩提；萨婆若、佛法、佛道，皆是一切种智异名。<br>
      　　问曰：佛何以答言念一切种智？<br>
      　　答曰：初发意菩萨，未得深智慧，既舍世间五欲乐，佛教系心念萨婆若，应作是念：“虽舍小杂乐，当得清净大乐；舍颠倒虚诳乐，得实乐；舍系缚乐，得解脱乐；舍独善乐，得共一切众生善乐。”得如是等利益故，佛教初发意者，常念萨婆若。<br>
      　　须菩提问：世尊，是一切种智，为是有法？为是无法？何等缘？何等增上？何等行？何等相？佛答：须菩提，一切种智无所有，无所有名非法，无生无灭。诸法如实缘亦无所有，念为增上，寂灭为行，无相为相。<br>
      　　问曰：皆是毕竟空，念何以独言增上？<br>
      　　答曰：诸法各各有力，佛智慧是毕竟空，如、法性、实际、无相，所谓寂灭相。佛得一切种智，不复思惟，无复难易远近，所念皆得故，言念为增上。<br>
      　　须菩提问：世尊，但一切种智无法，色等法亦无法？佛答：色等一切法，亦是无法。自说因缘：若法从因缘和合生，即无自性；若法无自性，即是空无法。以是因缘故，当知一切法无所有性。<br>
      　　须菩提问：初发心菩萨，以何方便行檀波罗蜜，乃至一切种智，净佛世界，教化众生？佛答：无所有法性中学，入观亦能集诸功德，教化众生，净佛世界，即是方便力。所谓有无二法，能一时行故；所谓毕竟空，集诸福德。是人行六波罗蜜时，亦修治佛道；如佛心以毕竟空无所有法，行六波罗蜜，乃至一切种智。是菩萨行是道，能具足佛十力、四无所畏、四无碍智、十八不共法、大慈大悲。行菩萨道时，具足是法，坐道场，用一念相应慧，得一切种智；如人夜失宝珠，电光暂现，即时还得故，烦恼及习永尽，更不复生。得佛已，以佛眼观一切十方世界中，一切物尚不见无，何况有法？毕竟空法能破颠倒，令菩萨成佛，是事尚不可得，何况凡夫颠倒有法？是故，须菩提，当知一切法无所有相，是名菩萨方便。空尚不得，何况有？须菩提，菩萨应行无所有般若波罗蜜。是菩萨行是无所有般若波罗蜜，若布施时，即知布施物空，无所有，受者及菩萨心，亦无所有；乃至一切种智，得者、得法、得处，无法尚不知，何况有法？得者，菩萨；得法，是阿耨多罗三藐三菩提。用得法是菩萨道，皆知是法无所有。何以故？一切法本性尔，不以智慧故异，非凡夫作，亦非诸圣人作，一切法无作，无作者故。<br>
      　　须菩提意：若诸法都是无所有相，谁知是无所有？是故问佛：世尊，诸法、诸法性离，云何离法能知离法，若有若无？何以故？无法不能知无法，有法不能知有法，无法不知有法，有法不知无法！世尊，如是一切法无所有相！云何菩萨作是分别，是法若有若无？佛答：菩萨世俗故，为众生说若有若无，非第一义。若有是实有，无亦应有实！若有不实，无云何应实？<br>
      　　须菩提问：世俗、第一义有异耶？若异，破坏法性故，是故言不异，世俗如即是第一义如。众生不知是如故，以世俗为说，若有若无。复次，众生五受阴中有所著，为是众生离所有，得无所有故，菩萨说无所有，世俗法故分别诸法，欲令众生知是无所有。如是，须菩提，菩萨应学无所有般若波罗蜜。</p>
<div class="jwbt-box"><div class="jwbtbm"><a name=j1163-05-12><a href="1163-05.htm#MENU-top">释菩萨行品第七十二</div></div></a></a>
<p>　　【经】须菩提白佛言：“世尊，世尊说菩萨行，何等是菩萨行？”<br>
      　　佛言：“菩萨行者，为阿耨多罗三藐三菩提行，是名菩萨行。”<br>
      　　“世尊，云何菩萨摩诃萨为阿耨多罗三藐三菩提行，是菩萨行？”<br>
      　　佛言：“若菩萨摩诃萨，行色空，行受、想、行、识空，行眼空乃至意，行色空乃至法，行眼界空乃至意识界；行檀波罗蜜、尸罗波罗蜜、羼提波罗蜜、毗梨耶波罗蜜、禅波罗蜜、般若波罗蜜；行内空，行外空，行内外空，行空空，行第一义空、有为空、无为空、毕竟空、无始空、散空、诸法空、性空、自相空、无法空、有法空、无法有法空；行初禅、第二第三第四禅，行慈悲喜舍，行无量虚空处、无量识处、无所有处、非有想非无想处；行四念处，行四正勤、四如意足、五根、五力、七觉分、八圣道分；行空三昧，行无相、无作三昧；行八背舍、九次第定；行佛十力，行四无所畏，行四无碍智，行十八不共法，行大慈大悲；行净佛国土，行成就众生；行诸辩才，行文字入无文字，行诸陀罗尼门；行有为性，行无为性，如阿耨多罗三藐三菩提不作二。如是，须菩提，菩萨摩诃萨行般若波罗蜜，名为阿耨多罗三藐三菩提行，是为菩萨行。”<br>
      　　须菩提白佛言：“世尊，世尊说言佛，何义故名佛？”<br>
      　　佛告须菩提：“知诸法实义故名为佛。复次，得诸法实相故名为佛。复次，通达实义故名为佛。复次，如实知一切法故名为佛。”<br>
      　　须菩提言：“何义故名菩提？”<br>
      　　“须菩提，空义是菩提义，如义、法性义、实际义是菩提义。复次，须菩提，名相言说是菩提义。须菩提，菩提实义不可坏，不可分别，是菩提义。复次，须菩提，诸法实相不诳不异，是菩提义。以是故名菩提。复次，须菩提，是菩提，是诸佛所有故，名菩提。复次，须菩提，诸佛正遍知故，名菩提。”<br>
      　　须菩提白佛言：“世尊，若菩萨摩诃萨，为是菩提行六波罗蜜，乃至行一切种智，于诸法何得何失？何增何减？何生何灭？何垢何净？”<br>
      　　佛告须菩提：“若菩萨摩诃萨行六波罗蜜，乃至行一切种智，于诸法无得无失、无增无减、无生无灭、无垢无净。何以故？菩萨摩诃萨行般若波罗蜜，不为得失、增减、生灭、垢净故出。”<br>
      　　须菩提白佛言：“世尊，若菩萨摩诃萨行般若波罗蜜，不为得失，乃至不为净垢故出，菩萨摩诃萨云何行般若波罗蜜，能取檀波罗蜜、尸罗波罗蜜、羼提波罗蜜、毗梨耶波罗蜜、禅波罗蜜、般若波罗蜜？云何行内空乃至无法有法空？云何行禅、无量心、无色定？云何行四念处乃至八圣道分？云何行空、无相、无作解脱门？云何行佛十力、四无所畏、四无碍智、十八不共法、大慈大悲？云何行菩萨十地？云何过声闻、辟支佛地入菩萨位中？”<br>
      　　佛告须菩提：“菩萨摩诃萨行般若波罗蜜时，不以二法行檀波罗蜜、尸罗波罗蜜、羼提波罗蜜、毗梨耶波罗蜜、禅波罗蜜、般若波罗蜜，不以二法乃至行一切种智。”<br>
      　　须菩提言：“世尊，若菩萨摩诃萨不以二法故，行檀波罗蜜乃至般若波罗蜜；不以二法故，乃至行一切种智。菩萨从初发意乃至后意，云何善根增益？”<br>
      　　佛告须菩提：“若行二法者，善根不得增益。何以故？一切凡夫皆依二法，不得增益善根。菩萨摩诃萨行不二法，从初发意乃至后意，于其中间增益善根。以是故，菩萨摩诃萨，一切世间天及人、阿修罗无能伏，无能坏其善根，令堕声闻、辟支佛地；及诸众恶不善法，不能制菩萨令不能行檀波罗蜜、增益善根，乃至般若波罗蜜，亦如是。须菩提，菩萨摩诃萨应如是行般若波罗蜜！”<br>
      　　“世尊，菩萨摩诃萨为善根故，行般若波罗蜜不？”<br>
      　　佛言：“不也！须菩提，菩萨亦不为善根故行般若波罗蜜，亦不为非善根故行般若波罗蜜。何以故？须菩提，菩萨摩诃萨法，未供养诸佛，未具足善根，未得真知识，不能得一切种智。”<br>
      　　须菩提言：“世尊，云何菩萨摩诃萨供养诸佛，具足善根，得真知识，能得一切种智？”<br>
      　　佛告须菩提：“菩萨摩诃萨从初发意供养诸佛，诸佛所说十二部经，修妒路乃至忧波提舍，是菩萨闻持、诵利、心观、了达；了达故，得陀罗尼；得陀罗尼故，能起无碍智；起无碍智故，所生处乃至萨婆若，终不忘失；亦于诸佛所种善根，为是善根所护，终不堕恶道诸难。以是善根因缘故，得深心清净；得深心清净故，能净佛国土，成就众生。以善根所护故，常不离真知识，所谓诸佛、诸菩萨摩诃萨，及诸声闻能赞叹佛法众者。如是，须菩提，菩萨摩诃萨应供养诸佛，种善根，亲近善知识。”　　<br>
      　　【论】释曰：上品中须菩提问佛：经常说般若波罗蜜，何以故名般若波罗蜜？佛种种因缘答。因此事故，此品中复问世尊：经常说菩萨行，何等是菩萨行？是故须菩提问菩萨行。<br>
      　　问曰：若般若波罗蜜中摄一切法，又般若即是菩萨行，何以故更问？<br>
      　　答曰：一切菩萨道，名菩萨行；悉遍知诸法实相智慧，名般若波罗蜜，是为异。若般若经、菩萨行等共相摄，无异。<br>
      　　复次，有人言：“菩萨行者，菩萨身、口、意业，诸有所作，皆名菩萨行。”以是事故，须菩提但欲分别菩萨正行故问。是故佛答：菩萨行者，为阿耨多罗三藐三菩提诸善行，是名菩萨正行；菩萨不善、无记及著心行善法，非菩萨行；但以悲心故及空智慧，为阿耨多罗三藐三菩提行，是名菩萨行。何等是清净行？所谓色空行，受、想、行、识空行，乃至有为性、无为性空行。于是诸法，不分别是空、是实，乃至是有为、是无为，如阿耨多罗三藐三菩提灭戏论不二相，是名菩萨行。无能坏者，亦无过失。须菩提闻是菩萨行已，欢喜问：菩萨行果报得作佛，经常言佛，何等是佛义？佛答：知诸法实义故名为佛。<br>
      　　问曰：若尔者，阿罗汉、辟支佛及大菩萨，是人亦知诸法实义，何故不名为佛？<br>
      　　答曰：上已说燃灯喻，于凡夫为实，于佛不为实。以烦恼习所覆故，不名为实，不能得一切种智、断一切法中疑悔故，不名正智实义，如上分别。<br>
      　　问曰：知诸法实义，得诸法实相，通达实义，一切法如实知，是四有何异？<br>
      　　答曰：有人言：“义无异，名字异。”有人言：“有差别。”义，名诸法实相，不生不灭，法相常住如涅槃。知是义故，名为佛。是义中常觉悟，无错谬，于是义以种种名相法，令众生解第一实义。是故四无碍中，别说义无碍、法无碍。有人虽得诸法实义，不能通达，有二因缘故：一者、烦恼未尽，二者、未得一切智故。如须陀洹、斯陀含、阿那含，未断烦恼故，不能通达；阿罗汉、辟支佛、大菩萨烦恼虽尽，未得一切种智故，不能通达。是故说通达实义故，名为佛。如实知一切法者，总上三事，亦义亦法，一切法若有若无，种种了知故；如一切种智义中说，亦知寂灭相，亦知有为相。复次，菩提名智，佛名智者，得是智故，名为智者。<br>
      　　须菩提问：世尊，何等是菩提？佛答：空、如、法性、实际，名为菩提。空三昧相应实相智慧，缘如、法性、实际，菩提名实智慧。三学道未断烦恼，虽有智慧不名为菩提。三无学人，无明永尽无余故，智慧名菩提。二无学人不得一切智、正遍知诸法故，不得名阿耨多罗三藐三菩提；唯佛一人智慧，名阿耨多罗三藐三菩提。复次，名相语言文字故，名菩提，菩提实义不可分别破坏。复次，菩提是如不异，常不虚诳。何以故？一切众生智慧转转有胜，至佛更无胜者；诸法亦转转有胜，先者虚妄，后者真实，至菩提更无实者，是故菩提名为实。复次，如得菩提故名为佛，今以佛得故名菩提。<br>
      　　复次，有人言：“尽智知生永尽，是名菩提。”有人言：“尽智、无生智，名菩提。”有人言：“无碍解脱名菩提。何以故？得是解脱，于一切法皆通达。”有人言：“四无碍智是菩提。何以故？佛知诸法实相，是义无碍；知诸法名相分别，是名法无碍；分别种种语言，使众生得解，是名辞无碍；有所说法教化，无穷无尽，是名乐说无碍。以四无碍具足，利益众生故，名菩提。”有人言：“佛十力、四无所畏、四无碍智、十八不共法、大慈大悲、一切种智，如是无量佛法，尽名菩提。何以故？以智慧大故，诸法皆名菩提。”有人言：“真菩提名佛，无漏十智是。十智相应受、想、行、识，身、口业及心不相应诸行，皆名菩提，共缘、共生、共相佐助故，皆名菩提。”复有人言：“菩提义无量无边，唯佛能遍知，余人知其少分；譬如转轮圣王宝藏中诸宝，无能分别知其价者，圣王出宝赐人，正可知其所得者。”<br>
      　　此中，须菩提问佛菩提相已，更问世尊：若菩提毕竟空不坏相，菩萨行六波罗蜜诸法，增益何等善根？佛答：若菩萨行是菩提实相，于一切法无所增益，何况善根？何以故？般若波罗蜜，不为得失，乃至垢净故出，毕竟清净故。佛可其意。<br>
      　　复更问：若无增减，云何菩萨行般若取檀波罗蜜等诸菩萨行？佛答：菩萨虽行是法，不以二法故行，毕竟空和合共行，是故不应难。<br>
      　　复问：世尊，若是菩萨不行二法，云何从初发意乃至后心增长善根？佛答：若人行二法，即是颠倒，不能增长善根。如人梦中虽大得财，竟无所得；觉已所得多少，真名为得。佛语须菩提：一切凡人，皆著二法故，不能增益善根；菩萨行诸法实相，所谓不二法，从初发心来乃至后心，增益善根，无有错谬。是故菩萨，一切天、人、阿修罗无能坏其善根，令堕二乘；及余众恶亦不能坏。余恶者，悭贪等烦恼，破檀波罗蜜诸善法等。<br>
      　　复问：世尊，菩萨为善根故行般若耶？佛答：不为善，不为不善故行般若。<br>
      　　问曰：不为不善根故，行般若可尔，云何不为善根故行？<br>
      　　答曰：此中佛意：贵阿耨多罗三藐三菩提故，虽行诸善根，为办事故行，不以为贵。如栰喻经说：善法尚应舍，何况不善法！善根是助佛道法，若人不为栰故渡，为到彼岸故渡。此中佛说因缘：菩萨未供养诸佛，未得真知识，不能得一切种智，是故虽种善根，不以为贵，但为阿耨多罗三藐三菩提故。<br>
      　　须菩提言：云何菩萨虽不为善根，而能供养诸佛，乃至得一切种智？佛答：菩萨从初发心已来，供养诸佛，如经中说。供养佛大故，但说佛，当知已供养辟支佛，乃至住干慧地。凡人为闻法故，从其闻说十二部经，以不能常得师故，皆当受持；以喜忘故，诵读令利；心观者，常系心经卷，次第忆念；先以语言宣义，后得了达，即得陀罗尼。陀罗尼有二种：一者、闻持陀罗尼，二者、得诸法实相陀罗尼。读诵修习常念故，得闻持陀罗尼；通达义故，得实相陀罗尼。住是二陀罗尼门中，能生无碍智，为众生说法故，具足四无碍智。<br>
      　　问曰：若菩萨有无碍智，与佛何异？<br>
      　　答曰：无碍有二种：一、真无碍，二、名字无碍。此中除佛无碍，余者随菩萨所得无碍。是菩萨读经等因缘故，所生之处，乃至得一切种智，终不忘失。何以故？深入诵读诸法故，烦恼折薄，为善根所护故，终不堕恶道诸难；如盲人为有目者所将护故，终不堕落沟壑。集善根福德故，得深心清净。深心清净者，慈爱一切众生，虽怨贼中人亦不加恶，所谓夺命等。<br>
      　　复次，智慧福德大集故，烦恼微少，不能遍覆菩萨善心。<br>
      　　复次，深心者，于众生中得慈悲心、不舍心、救度心，于诸法中得无常、苦、空、无我毕竟空心，乃至佛不生佛想、涅槃想，是名深心清净。深心清净故，能教化众生。何以故？是烦恼薄故，不起高心、我心、瞋心故，众生爱乐，信受其语，教化众生。教化众生故，得净佛世界，如毗摩罗鞊佛国品中说：众生净故，世界清净。为善根所护故，终不离善知识。善知识者，诸佛、大菩萨、阿罗汉。略说善知识相，能赞叹三宝者。如是菩萨应供养诸佛，种善根，亲近善知识。何以故？如病人应求良医药草，佛为良医，诸善根为药草，瞻病人为善知识。病者具此三事故，病得除愈。菩萨亦如是，具此三事，灭诸烦恼故，能利益众生。</p>
<div class="jwbt-box"><div class="jwbtbm"><a name=j1163-05-13><a href="1163-05.htm#MENU-top">释种善根品第七十三</div></div></a></a>
<p>　　【经】须菩提白佛言：“世尊，菩萨摩诃萨，若不供养诸佛，不具足善根，不得真知识，当得萨婆若不？”<br>
      　　佛告须菩提：“菩萨摩诃萨供养诸佛、种善根、得真知识，一切种智尚难得，何况不供养诸佛，不种善根，不得真知识？”<br>
      　　须菩提白佛言：“世尊，菩萨摩诃萨供养诸佛、种善根、得真知识，何以故难得一切种智？”<br>
      　　佛告须菩提：“菩萨摩诃萨远离方便力，不从诸佛闻方便力，所种善根不具足，不常随善知识教。”<br>
      　　“世尊，何等是方便力，菩萨摩诃萨行是方便力，得一切种智？”<br>
      　　佛言：“菩萨摩诃萨，从初发意行檀波罗蜜，应萨婆若念，布施佛、若辟支佛、若声闻、若人、若非人，是时不生布施想、受者想。何以故？观一切法自相空，无生，无定相，无所转，入诸法实相，所谓一切法无作无起相。菩萨以是方便力故，增益善根；增益善根故，行檀波罗蜜，净佛国土，成就众生。布施不受世间果报，但欲救度一切众生故，行檀波罗蜜。<br>
      　　“复次，须菩提，菩萨摩诃萨从初发意，行尸罗波罗蜜，应萨婆若念，持戒时不堕淫怒痴中，亦不堕诸烦恼、缠缚及诸不善破道法，若悭贪、破戒、瞋恚，懈怠、乱意、愚痴，慢、大慢、慢慢、我慢、增上慢、不如慢、邪慢，若声闻心、若辟支佛心。何以故？是菩萨摩诃萨，观一切法自相空，无生，无定相，无所转，入诸法实相，所谓一切法无作无起相。菩萨成就是方便力故，增益善根；增益善根故，行尸罗波罗蜜，净佛国土，成就众生。持戒不受世间果报，但欲救度一切众生故，行尸罗波罗蜜。<br>
      　　“复次，须菩提，菩萨摩诃萨从初发意，行羼提波罗蜜，应萨婆若念，方便力成就故，行见谛道、思惟道，亦不取须陀洹果、斯陀含、阿那含、阿罗汉果。何以故？是菩萨摩诃萨知诸法自相空，无生，无定相，无所转，虽行是助道法，过声闻、辟支佛地。须菩提，是名菩萨无生法忍。<br>
      　　“复次，须菩提，菩萨摩诃萨从初发意，行毗梨耶波罗蜜，入初禅乃至第四禅，入四无量心、四无色定，虽出入诸禅而不受果报。何以故？是菩萨成就是方便力故，知诸禅定自相空，无生，无定相，无所转，净佛国土，成就众生。精进不受世间果报，但欲救度一切众生故，行毗梨耶波罗蜜。<br>
      　　“复次，须菩提，菩萨摩诃萨从初发意，行禅波罗蜜，应萨婆若念，入八背舍、九次第定，亦不证须陀洹果，乃至不证阿罗汉果。何以故？是菩萨摩诃萨，知诸法自相空，无生，无定相，无所转。<br>
      　　“复次，须菩提，菩萨摩诃萨从初发意，行般若波罗蜜，学佛十力、四无所畏、四无碍智、十八不共法、大慈大悲，乃至未得一切种智，未净佛国土，未成就众生，于其中间应如是行。何以故？是菩萨摩诃萨，知诸法自相空，无生、无定相，无所转。须菩提，菩萨摩诃萨，应如是行般若波罗蜜，不受果报。”<br>
      　　【论】问曰：须菩提何以故作是粗问，不供养诸佛，不具足善根，不得真知识，当得萨婆若不？<br>
      　　答曰：有人言：“若一切诸法无所有性毕竟空，毕竟空中，种善根、不种善根等无异。若尔者，可不供养诸佛、不种善根、不得真知识，得萨婆若耶？”复有人疑言：“得萨婆若更有种种门，可不须种善根等。”是故问佛，佛答：若供养诸佛，种善根，得真知识，尚难得，何况不也！<br>
      　　须菩提问：以毕竟空中无有福以非福，何以但以福德故得？佛答：以世谛中有福故得。须菩提为众生著无所有故问，佛以不著有法答。所谓精进修福尚不可得，何况不修福？如受乞食道人，至一聚落，从一家至一家，乞食不得。见一饿狗饥卧，以杖打之言：“汝畜生无智，我种种因缘，家家求食尚不得，何况汝卧而望得？”<br>
      　　须菩提问：世尊，有是供养诸佛等因缘，何故不得其果报？佛答：离方便故。方便者，所谓般若波罗蜜。虽见诸佛色身，不以智慧眼见法身；虽少种善根，而不具足；虽得善知识，不亲近咨受。又佛自说因缘，所谓菩萨从初发意，以有、无心行檀波罗蜜。有心者，所谓应萨婆若心布施，念诸佛种种无量功德，怜愍众生故布施；无心者，若施佛乃至凡夫，不生三想，所谓施者、受者、财物。何以故？施物等一切法自相空，从本已来常不生，无定相，若一、若异、若常、若无常等；是法自相空故，不可转，安住如中故。如是观，即入诸法实相，所谓无作无起相。一切法无所能作，不生高心，无所悕望。如是方便力故，能增益善根，离不善根，教化众生，净佛世界。布施若多若少，不受世间果报，但欲救度一切众生故。菩萨布施众生，有量有限，作是念：“我先世不行深福德，今不能广施众生，我今当深实多行檀波罗蜜；得是果报已，能具足利益，广施无量众生，若今世利、若后世利、若道德利。”无如是方便，菩萨虽供养诸佛，种善根，得真知识，尚不得，何况不供养？余五波罗蜜，亦如是。</p>
<div class="jwbt-box"><div class="jwbt"><a name=j1163-05-14><a href="1163-05.htm#MENU-top">大智度论卷第八十六</div></a></a>
<div class="jwbtbm"><a name=j1163-05-15><a href="1163-05.htm#MENU-top">释遍学品第七十四</div></div></a></a>
<p>　　【经】尔时，须菩提白佛言：“世尊，是菩萨摩诃萨大智慧成就，行是深法，亦不受果报！”<br>
      　　佛告须菩提：“如是，如是。菩萨摩诃萨大智慧成就，行是深般若波罗蜜，亦不受果报。何以故？是菩萨摩诃萨，诸法性中不动故。”<br>
      　　“世尊，何等诸法性中不动？”<br>
      　　佛言：“于无所有性中不动。复次，菩萨摩诃萨，色性中不动，受、想、行、识性中不动；檀波罗蜜性中不动，尸罗波罗蜜、羼提波罗蜜、毗梨耶波罗蜜、禅波罗蜜、般若波罗蜜性中不动；四禅性中不动，四无量性中不动，四无色定性中不动；四念处性中不动，乃至八圣道分性中不动；空三昧、无相、无作三昧，乃至大慈大悲性中不动。何以故？须菩提，是诸法性即是无所有。须菩提，以无所有法，不能得所有法。”<br>
      　　须菩提言：“世尊，所有法能得所有法不？”<br>
      　　佛言：“不也。”<br>
      　　“世尊，所有法能得无所有法不？”<br>
      　　佛言：“不也。”<br>
      　　“世尊，无所有法能得无所有法不？”<br>
      　　佛言：“不也。”<br>
      　　“世尊，若无所有不能得所有，所有不能得所有，所有不能得无所有，无所有不能得无所有，将无世尊不得道耶？”<br>
      　　佛言：“有得，不以此四句。”<br>
      　　“世尊，云何有得？”<br>
      　　佛言：“非所有，非无所有，无诸戏论，是名得道。”<br>
      　　须菩提白佛言：“世尊，何等是菩萨摩诃萨戏论？”<br>
      　　佛告须菩提：“菩萨摩诃萨观色，若常若无常，是为戏论，观受、想、行、识，若常若无常，是为戏论；观色若苦若乐，受、想、行、识若苦若乐，是为戏论；观色若我若非我，受、想、行、识若我若非我；色若寂灭若不寂灭，受、想、行、识若寂灭若不寂灭，是为戏论；苦圣谛应见，集圣谛应断，灭圣谛应证，道圣谛应修，是为戏论；应修四禅、四无量心、四无色定，是为戏论；应修四念处、四正勤、四如意足、五根、五力、七觉分、八圣道分，是为戏论；应修空解脱门、无相解脱门、无作解脱门，是为戏论；应修八背舍、九次第定，是为戏论；‘我当过须陀洹果、斯陀含果、阿那含果、阿罗汉果、辟支佛道’，是为戏论；‘我当具足菩萨十地’，是为戏论；‘我当入菩萨位’，是为戏论；‘我当净佛国土’，是为戏论；‘我当成就众生’，是为戏论；‘我当生佛十力、四无所畏、四无碍智、十八不共法’，是为戏论；‘我当得一切种智’，是为戏论；‘我当断一切烦恼习’，是为戏论。须菩提，是菩萨摩诃萨行般若波罗蜜时，色若常若无常不可戏论故，不应戏论，受、想、行、识若常若无常不可戏论故，不应戏论，乃至一切种智不可戏论故，不应戏论。何以故？性不戏论性，无性不戏论无性，离性、无性，更无法可得，所谓戏论者、戏论法、戏论处。以是故，须菩提，色无戏论，受、想、行、识乃至一切种智无戏论。如是，须菩提，菩萨摩诃萨，应行无戏论般若波罗蜜！”<br>
      　　须菩提白佛言：“世尊，云何色不可戏论，乃至一切种智不可戏论？”<br>
      　　佛告须菩提：“色性无，乃至一切种智性无。须菩提，若法性无，即是无戏论。以是故，色不可戏论，乃至一切种智不可戏论。须菩提，若菩萨摩诃萨能如是行无戏论般若波罗蜜，是时得入菩萨位。”<br>
      　　须菩提白佛言：“世尊，若诸法无有性，菩萨行何等道入菩萨位？为用声闻道？为用辟支佛道？为用佛道？”<br>
      　　佛告须菩提：“不以声闻道，不以辟支佛道，不以佛道，得入菩萨位；菩萨摩诃萨遍学诸道，得入菩萨位。须菩提，譬如八人先学诸道，然后入正位，未得果而先生果道；菩萨亦如是，先遍学诸道，然后入菩萨位；亦未得一切种智，而先生金刚三昧，尔时，以一念相应慧得一切种智。”<br>
      　　须菩提白佛言：“世尊，若菩萨摩诃萨，遍学诸道入菩萨位者，八人、向须陀洹、得须陀洹、向斯陀含、得斯陀含、向阿那含、得阿那含、向阿罗汉、得阿罗汉，辟支佛道、佛道，是诸道各各异。世尊，若菩萨摩诃萨遍学诸道，然后入菩萨位者，是菩萨若生八道，应作八人！生见道，应作须陀洹！生思惟道，应作斯陀含、作阿那含、作阿罗汉！若生辟支佛道，作辟支佛！世尊，若菩萨摩诃萨作八人，然后入菩萨位，无有是处！不入菩萨位，得一切种智，亦无是处！作须陀洹乃至作辟支佛，然后入菩萨位，亦无是处！不入菩萨位，得一切种智，亦无是处！世尊，我云何当知菩萨摩诃萨遍学诸道，得入菩萨位？”<br>
      　　佛告须菩提：“如是，如是。若菩萨摩诃萨作八人得须陀洹果，乃至得阿罗汉果、得辟支佛道，然后入菩萨位，无有是处。不入菩萨位，当得一切种智，无有是处。须菩提，若菩萨摩诃萨，从初发意行六波罗蜜时，以智观过八地。何等八地？干慧地、性地、八人地、见地、薄地、离欲地、已办地、辟支佛地。以道种智入菩萨位，入菩萨位已，以一切种智断一切烦恼习。须菩提，八人若智若断，是菩萨无生法忍；须陀洹若智若断、斯陀含若智若断、阿那含若智若断、阿罗汉若智若断、辟支佛若智若断，皆是菩萨忍。菩萨学如是声闻、辟支佛道，以道种智入菩萨位；入菩萨位已，以一切种智断一切烦恼习，得佛道。如是，须菩提，菩萨摩诃萨遍学诸道具足，应得阿耨多罗三藐三菩提；得阿耨多罗三藐三菩提已，以果饶益众生。”<br>
      　　须菩提白佛言：“世尊，世尊所说道，声闻道、辟支佛道、佛道，何等是菩萨道种智？”<br>
      　　佛告须菩提：“菩萨摩诃萨应生一切道种净智。须菩提，何等是道种净智？若诸法相貌所可显示法，菩萨应正知；正知已，为他演说开示，令诸众生得解。是菩萨摩诃萨，应解一切音声语言，以是音声说法，遍满三千大千世界，如响相。以是故，须菩提，菩萨摩诃萨，应先具足学一切道。道智具足已，应分别知众生深心，所谓地狱众生、地狱道、地狱因、地狱果，应知、应障；畜生饿鬼道、畜生饿鬼因、畜生饿鬼果，应知、应障；诸龙、鬼神、揵闼婆、紧那罗、摩睺罗伽、阿修罗道因果应知、应障；人道因果应知；诸天道因果应知，四天王天、三十三天、夜摩天、兜率陀天、化乐天、他化自在天、梵天、光音天、遍净天、广果天、无想天、阿婆罗诃天、无热天、易见天、喜见天、阿迦尼吒天道因果应知；无边虚空处、无边识处、无所有处、非有想非无想处道，因果应知；四念处、四正勤、四如意足、五根、五力、七觉分、八圣道分，因果应知；空解脱门、无相解脱门、无作解脱门，佛十力、四无所畏、四无碍智、十八不共法、大慈大悲，因果应知。菩萨以是道，令众生入须陀洹道，乃至阿罗汉、辟支佛道，乃至阿耨多罗三藐三菩提道。须菩提，是名菩萨摩诃萨净道种智。菩萨学是道种智已，入众生深心相；入已，随众生心如应说法，所言不虚。何以故？是菩萨摩诃萨，善知众生根相，知一切众生心心数法生死所趣。须菩提，菩萨摩诃萨，如是应行道般若波罗蜜！何以故？一切诸善助道法，皆入般若波罗蜜中，诸菩萨摩诃萨、声闻、辟支佛所应行！”<br>
      　　须菩提白佛言：“世尊，若四念处，乃至阿耨多罗三藐三菩提，是一切法，皆不合不散，无色、无形、无对，一相所谓无相。世尊，云何是助道法，能取阿耨多罗三藐三菩提？世尊，是不合不散，无色、无形、无对，一相所谓无相法，无所取、无所舍，譬如虚空无取无舍。”<br>
      　　佛言：“如是，如是。须菩提，诸法自相空，无所取、无所舍。须菩提，有众生不知诸法自相空，为是众生故，显示助道法，能至阿耨多罗三藐三菩提。<br>
      　　“复次，须菩提，所有色、受、想、行、识，所有檀波罗蜜、尸罗波罗蜜、羼提波罗蜜、毗梨耶波罗蜜、禅波罗蜜、般若波罗蜜，所有内空、外空乃至无法有法空，初禅乃至非有想非无想处，四念处乃至八圣道分，三解脱门、八背舍、九次第定，佛十力、四无所畏、四无碍智、十八不共法、大慈大悲、一切种智等诸法，于是圣法中，皆不合不散，无色、无形、无对，一相所谓无相。以世俗法故，为众生说令解，非以第一义。须菩提，于是一切法中，菩萨摩诃萨以智见如法应学！学已，分别诸法，应用、不应用。”<br>
      　　须菩提言：“世尊，何等法菩萨分别已，应用、不应用？”<br>
      　　佛言：“声闻、辟支佛法，分别知不应用；一切种智，分别知应用。如是，须菩提，菩萨摩诃萨于是圣法中，应学般若波罗蜜！”<br>
      　　须菩提白佛言：“世尊，何以故说名圣法？何等是圣法？”<br>
      　　佛告须菩提：“诸声闻、辟支佛法，菩萨摩诃萨及诸佛，于欲、瞋、痴，不合不散；身见、戒取、疑，不合不散；欲染、瞋恚，不合不散；色染、无色染、掉、慢、无明，不合不散；初禅乃至第四禅，不合不散；慈悲喜舍，虚空处乃至非有想非无想处，不合不散；四念处乃至八圣道分，不合不散；内空乃至大悲，有为性、无为性，不合不散。何以故？是一切法皆无色、无形、无对，一相所谓无相。无色法与无色法，不合不散；无形法与无形法，不合不散；无对法与无对法，不合不散；一相法与一相法，不合不散；无相法与无相法，不合不散。须菩提，是无色、无形、无对，一相所谓无相般若波罗蜜，诸菩萨摩诃萨应学！学已，不得诸法相。”<br>
      　　须菩提白佛言：“世尊，菩萨摩诃萨不学色相耶？不学受、想、行、识相耶？不学眼相乃至意相？不学色相乃至法相？不学地种相乃至识种相？不学檀波罗蜜相、尸罗波罗蜜、羼提波罗蜜、毗梨耶波罗蜜、禅波罗蜜、般若波罗蜜相？不学内空乃至无法有法空相？不学初禅相乃至第四禅相？不学慈相乃至舍相？不学无边空相乃至非有想非无想相？不学四念处相乃至八圣道分相？不学空三昧相、无相、无作三昧相？不学八背舍、九次第定相？不学佛十力相、四无所畏、四无碍智相、十八不共法相、大慈大悲相？不学苦圣谛相、集、灭、道圣谛相？不学逆顺十二因缘相？不学有为性相、无为性相耶？世尊，若不学诸法相，菩萨摩诃萨云何学诸法相，若有为、若无为，学已，过声闻、辟支佛地？若不过声闻、辟支佛地，云何入菩萨位？若不入菩萨位，云何当得一切种智？若不得一切种智，云何当转法轮？若不转法轮，云何以三乘度众生生死？”<br>
      　　佛告须菩提：“若诸法实有相，菩萨应学是相。须菩提，以一切法实无相，无色、无形、无对，一相所谓无相。以是故，须菩提，菩萨摩诃萨不学相，不学无相。何以故？有佛无佛，诸法一相，性常住。”<br>
      　　须菩提白佛言：“世尊，若一切法非有相非无相，菩萨摩诃萨云何修般若波罗蜜？若不修般若波罗蜜，不能过声闻、辟支佛地；若不过声闻、辟支佛地，不能入菩萨位；若不入菩萨位，不得无生法忍；若不得无生法忍，不能得诸菩萨神通；若不得菩萨神通，不能净佛国土、成就众生；若不净佛国土、成就众生，不能得一切种智；若不得一切种智，不能转法轮；若不转法轮，不能令众生得须陀洹果、斯陀含、阿那含、阿罗汉果、辟支佛道，不能令得阿耨多罗三藐三菩提，亦不能令众生得布施福，亦不能令得持戒、修定福！”<br>
      　　佛告须菩提：“如是，如是。诸法无相，非一相，非异相。若修无相，是修般若波罗蜜。”<br>
      　　须菩提言：“世尊，云何修无相是修般若波罗蜜？”<br>
      　　佛言：“修诸法坏，是修般若波罗蜜。”<br>
      　　“世尊，云何修诸法坏，是修般若波罗蜜？”<br>
      　　佛言：“修色坏，是修般若波罗蜜；修受、想、行、识坏，是修般若波罗蜜。修眼坏，耳、鼻、舌、身、意法坏，是修般若波罗蜜；修色法坏，声、香、味、触法坏，是修般若波罗蜜。修不净观坏，是修般若波罗蜜。修初禅坏，第二、第三、第四禅坏，是修般若波罗蜜；修慈悲喜舍坏，是修般若波罗蜜；修无边空处、无边识处、无所有处、非有想非无想处坏，是修般若波罗蜜。修念佛、念法、念僧、念戒、念舍、念天、念灭、念安般坏，是修般若波罗蜜。修无常相、苦相、无我相、空相、集相、因相、生相、缘相、闭相、灭相、妙相、出相、道相、正相、迹相、离相坏，是修般若波罗蜜。修十二因缘坏，我相、众生、寿命相乃至知者、见者相坏，是修般若波罗蜜。修常相、乐相、净相、我相坏，是修般若波罗蜜。修四念处，乃至八圣道分坏，是修般若波罗蜜。修空三昧、无相三昧、无作三昧坏，是修般若波罗蜜。修八背舍、九次第定坏，是修般若波罗蜜。修有觉有观三昧、无觉有观三昧、无觉无观三昧坏，是修般若波罗蜜。修苦圣谛、集圣谛、灭圣谛、道圣谛坏，是修般若波罗蜜。修苦智、集智、灭智、道智坏，是修般若波罗蜜；修尽智、无生智坏，是修般若波罗蜜；修法智、比智、世智、他心智坏，是修般若波罗蜜。修檀波罗蜜坏，是修般若波罗蜜；修尸罗波罗蜜、羼提波罗蜜、毗梨耶波罗蜜、禅波罗蜜、般若波罗蜜坏，是修般若波罗蜜。修内空、外空、内外空、空空、大空、第一义空、有为空、无为空、毕竟空、无始空、散空、性空、诸法空、自相空、不可得空、无法空、有法空、无法有法空坏，是修般若波罗蜜。修佛十力、四无所畏、四无碍智、十八不共法坏，是修般若波罗蜜。修须陀洹果、斯陀含果、阿那含果、阿罗汉果、辟支佛道坏，是修般若波罗蜜。修一切智坏，是修般若波罗蜜。修断一切烦恼习坏，是修般若波罗蜜。”<br>
      　　须菩提白佛言：“世尊，云何名修色坏，乃至修断一切烦恼习坏，是修般若波罗蜜？”<br>
      　　佛告须菩提：“菩萨摩诃萨行般若波罗蜜时，不念有色法是修般若波罗蜜，不念有受、想、行、识，乃至不念有断一切烦恼习法，是为修般若波罗蜜。何以故？有法念者，不修般若波罗蜜。须菩提，有法念者，不修檀波罗蜜、尸罗波罗蜜、羼提波罗蜜、毗梨耶波罗蜜、禅波罗蜜、般若波罗蜜。何以故？须菩提，是人著法，不行檀波罗蜜乃至般若波罗蜜。如是著者，无有解脱，无有道，无有涅槃。有法念者，不修四念处、四正勤、四如意足、五根、五力、七觉分、八圣道分，不修空三昧乃至不修一切种智。何以故？是人著法故。”<br>
      　　须菩提白佛言：“世尊，何等是有法？何等是无法？”<br>
      　　佛告须菩提：“二者是有法，不二者是无法。”<br>
      　　“世尊，何等是二？”<br>
      　　佛言：“色相是二，受、想、行、识相是二，眼相乃至意相是二，色相乃至法相是二，檀波罗蜜乃至佛相，阿耨多罗三藐三菩提相，有为、无为性相是二。须菩提，一切相皆是二，一切二皆是有法，适有法便有生死，适有生死不得离生、老、病、死忧悲苦恼。以是因缘故，须菩提，当知二相者，无有檀波罗蜜乃至般若波罗蜜，无有道、无有果，乃至无有顺忍；何况见色相，乃至见一切种智相？若无修道，云何得须陀洹果乃至阿罗汉果、辟支佛道、阿耨多罗三藐三菩提，及断一切烦恼习？”　　<br>
      　　【论】释曰：佛说菩萨行六波罗蜜，不受世间果报，须菩提叹未曾有，白佛言：世尊，是菩萨大智慧成就，行是深法，能作因而不受果；是菩萨为大利故，不受小报。佛可其意已，更自说因缘，所谓菩萨于诸法性中不动。诸法性者，无所有毕竟空，如、法性、实际，菩萨定心安住是中不动。<br>
      　　须菩提问：世尊，何等性中不动？佛答：色性中不动，乃至大慈大悲等性中不动。何以故？是诸法性，众因缘生故不自在、无定相，无定相故无所有。诸法者，所谓色等法。因是色法故说无为，是故无为法亦无所有。何以故？不可以无所有法得所有法。<br>
      　　须菩提言：若无所有不能得所有者，岂可以所有法得所有法耶？佛答：不。何以故？无所有法，一切圣人所称赞、所住处，尚不能有所得，何况所有法？所有法得无所有不？佛言：不。何以故？所有、无所有，二俱有过故言不。可以无所有得无所有不？佛言：不。何以故？所有法有生相、住相，以虚诳故，尚无所得，何况无所有，从本已来毕竟空，而有所得？<br>
      　　此中，须菩提更问：世尊，若以四句皆不得，将无道、无得果耶？佛答：实有得道法，但不以是四句。何以故？四句有如上失故，若离是四句戏论，即是道。<br>
      　　复问：世尊，何等是菩萨戏论相？佛答：色等若常、若无常，是菩萨戏论。何以故？若常则不生不灭，无罪福好丑。无常亦不然。何以故？因常说无常，常既不可得，何况无常？复次，若无常定是色等实相，亦不应有业因缘果报。何以故？色等诸法念念灭失故。若业因缘果报灭，则不名无常相。如是等种种因缘故，无常非是色等实相，如先破无常中说。乃至作是念：“我当断一切烦恼习”，是为戏论。色等诸法不可戏论，而凡夫人戏论诸法，菩萨于不可戏论，随法不戏论。何以故？自性不能戏论自性。所以者何？性从因缘生故，但有假名，云何能戏论？若性不能戏论，何况无性？离性、无性，更无第三法可戏论。所谓戏论者、戏论法、戏论处，是法皆不可得。须菩提，色等法是不可戏论相，如是菩萨应行无戏论般若波罗蜜。复次，佛自说不可戏论因缘：色等法无性，若法无性，即是不可戏论。若菩萨能行是不可戏论般若，便得入菩萨位。<br>
      　　须菩提意：无戏论是三乘道，菩萨以何道入无戏论菩萨位？佛答：皆言不。何以故？菩萨大乘人故，不应用二乘道；六波罗蜜未具足故，不能用佛道。此中佛自说因缘：菩萨应遍学诸道，入菩萨位。此中说譬喻：如见谛道中八人，先时遍学诸道，入正位，而未得须陀洹果；菩萨亦如是，先遍学诸道，入菩萨位，而未得一切种智果；若菩萨住金刚三昧，以一念相应慧，得一切种智果。<br>
      　　须菩提问：世尊，若菩萨遍学诸道，然后入菩萨位，是诸道各各异。若菩萨遍学是道，若生八道即是八人，乃至生辟支佛道即是辟支佛。世尊，若菩萨作八人乃至作辟支佛，然后入菩萨位，无有是处！若不入菩萨位，得一切种智，亦无有是处！我当云何知菩萨学诸道入菩萨位？佛可其意已，更自说因缘：菩萨初发意，行六波罗蜜时，以智见观入八地直过；如人亲亲系狱故，入而看之，亦不与同著桎梏。菩萨欲具足道种智故，入菩萨位，遍观诸道，入菩萨位；入菩萨位已，得一切种智，断烦恼习。<br>
      　　佛示须菩提：二乘人于诸佛菩萨智慧得少气分，是故八人若智若断，乃至辟支佛若智若断，皆是菩萨无生法忍。智，名学人八智，无学或九或十。断，名断十种结使，所谓上、下分十结。须陀洹、斯陀含，略说断三结，广说断八十八结；阿那含略说断五下分结，广说断九十二；阿罗汉略说三漏尽，广说断一切烦恼；是名智断，智断皆是菩萨忍。声闻人以四谛得道，菩萨以一谛入道；佛说是四谛皆是一谛，分别故有四。是四谛二乘智断，皆在一谛中。菩萨先住柔顺忍中，学无生、无灭，亦非无生、非无灭；离有见、无见、有无见、非有非无见等，灭诸戏论，得无生忍。无生忍者，佛后品中自说：乃至作佛，常不生恶心，是故名无生忍。论者言：“得是忍，观一切法毕竟空，断缘心心数不生，是名无生忍。”又复言：“能过声闻、辟支佛智慧，名无生忍。”声闻、辟支佛智慧，观色等五众生灭，心厌离欲得解脱。菩萨以大福德智慧观生灭时，心不怖畏如小乘人；菩萨以慧眼求生灭实定相不可得，如先破生品中说。但以肉眼粗心，见有无常生灭；凡夫人于诸法中著常见，是所著法还归无常，众生得忧悲苦恼。是故佛说欲离忧苦，莫观常相！是无常破常颠倒故，不为著无常故说，是故菩萨舍生灭观，入不生不灭中。<br>
      　　问曰：若入不生不灭，不生不灭即复是常，云何得离常颠倒？<br>
      　　答曰：如无常有二种：一者、破常颠倒，不著无常；二者、著无常生戏论。无生忍亦如是：一者、虽破生灭，不著无生无灭故，不堕常颠倒；二者、著不生灭故，堕常颠倒。真无生者，灭诸观，语言道断，观一切法如涅槃相。从本已来常自无生，非以智慧观故令无生；得是无生无灭毕竟清净，无常观尚不取，何况生灭？如是等相，名无生法忍。得是无生忍故，即入菩萨位；入菩萨位已，以一切种智断烦恼及习，种种因缘度一切众生，如好果树，多所饶益。<br>
      　　须菩提白佛言：世尊，何等是菩萨道种智？佛答：菩萨住无生忍法，得诸法实相。从实相起，取诸法名相语言，既自善解，为众生说，令得开悟。菩萨福德因缘故，解一切众生音声语言，以是音声遍三千大千世界，亦不著是声，知如响相。是音声，即是梵音相。以是故，菩萨应知一切道，遍观众生心，知其本末，以善法利益，遮不善法。如经中广说：菩萨先知诸法实相故，于二乘道入出自在，观已直过，入菩萨位；为度众生故，起道慧。欲为众生说法，解一切众生语言音声，以梵音声说法，所谓遮恶道，开善道。恶道者，三恶道；善道者，三善道人、天、阿修罗。种种因缘，诃恶道，赞善道。遮恶道者，所谓地狱道、地狱因、地狱果。地狱，如先说。地狱道者，三不善道。地狱因者，三毒，贪欲增长起贪嫉不善道，瞋恚增长起恚恼不善道，愚痴增长起邪见不善道。三毒，三不善道因；三不善道是七不善道因。地狱果者，以是因故受地狱身，心受种种苦恼，是名果。菩萨应示众生地狱果，然后为说法，令断地狱道及因果。十不善道，有上中下，上者地狱，中者畜生，下者饿鬼。十善道亦有上中下，上者天，中者人，下者鬼神。住十善道，能离欲生色界，离色生无色界。三恶道中常受苦，故言应知应遮。天人中有得道因缘，为涅槃故，或时应遮，以不定故不说。余助道法故，不应说遮，乃至阿耨多罗三藐三菩提。菩萨能如是分别已，知众生应以小乘法度者，以小乘法而度之；应以大乘法度者，以大乘法而度之。是菩萨知众生深心数事，及宿命业因缘，又知未来世果报因缘，又知众生可化时节及知处所；诸余可度因缘，尽皆知之，是故所说不虚。如是道种慧及诸助道法，皆摄在般若中，是故菩萨当行道慧般若。<br>
      　　须菩提白佛：若助道法、菩提，是法皆不合不散，无色、无形、无对，一相所谓无相。是助道法皆空，云何能取阿耨多罗三藐三菩提？空无所有法，应无取无舍；譬如虚空，无法故无取无舍。须菩提所说，真实无著心故，佛可言：如是，如是。更说因缘：有众生不知如是诸法自相空，故为分别是助道法，能得阿耨多罗三藐三菩提。须菩提，非但三十七品空不合不散，所有色等乃至一切种智，于圣法中亦自相空不合不散。不合不散者，是毕竟空义；如此中说一相，所谓无相。是法虽空，以世谛故为众生说，欲令得入圣法，非第一义。是中菩萨皆应以知、见学是法，初知名知，后深入名见；知名未了，见名已了。<br>
      　　问曰：知、见有何差别？<br>
      　　答曰：有人言：“有知非见，有见非知，有亦知亦见，有非知非见。有知非见者，尽智、无生智，除世间正见及五见，余慧皆名知，是慧非见；见非知者，五见、世间正见，见谛道中入忍，是见非知；余无漏慧，亦名知亦名见；离是见、知，余法非见非知。”复次，有人言：“定心名为见，定未定通名为知。”如转法轮经中说：苦谛知已应见，知已分别知，是法应见，是苦谛；是法应断，是集谛；是法应证，是灭谛；是法应修，是道谛。或知烦恼断名为见，如九断知。<br>
      　　须菩提闻般若异名字，所谓圣法，故问：何等是圣法？佛答：圣法中诸贤圣，若佛、若辟支佛、声闻等，以欲等诸法不合不散。不合者，一切烦恼名颠倒，颠倒即无所有，若无所有，云何可合？若不合，云何有散？不合故不轻凡人，不散故不自高，于一切众生不憎不爱。又复此中佛自说不合不散因缘，所谓是法皆无色、无形、无对，一相所谓无相。无色与无色法不合不散，乃至无相法与无相法不合不散。何以故？是法皆一性故。自性不与自性合，是名一相无相般若波罗蜜，菩萨应学！学已，无法可得相。<br>
      　　须菩提白佛言：世尊，菩萨不学色相耶？乃至不学有为、无为相耶？世尊，若不学是诸法相，云何经中说菩萨先学诸法相，后过声闻、辟支佛地？若不过声闻、辟支佛地，云何入菩萨位？如此中广说。佛告须菩提：若诸法实有相，应当学是相。须菩提，一切法实无相，是故菩萨不应学相。无相亦不应学，以取相故。破相事，如问相品中说。有佛无佛，诸法常住，一相所谓无相。<br>
      　　须菩提从佛闻一切法无相，今还问佛：世尊，若一切法非有相非无相，云何菩萨修般若？若有无相，因无相可修般若，今相以无相皆无，因何事得修般若？若不修般若，不能得过声闻、辟支佛地，乃至不能安立于三福田。佛可其言：如是，如是。而更说修般若因缘，所谓菩萨不以修相故，是修般若；修无相故，是修般若。<br>
      　　复问：世尊，云何修无相是修般若！若无相云何可修？佛答：修诸法坏是修般若，以诸法坏故，无相相亦坏。譬如车分坏故，车相亦灭；又如轮分坏故，轮相亦灭，如是乃至微尘。<br>
      　　世尊，何等是诸法可破坏者？佛答：修色法坏，即是修般若波罗蜜；乃至修断一切烦恼习坏，即是修般若波罗蜜。<br>
      　　须菩提白佛：云何修色坏乃至修断一切烦恼习坏，是修般若？佛答：菩萨一心念萨婆若，怜愍众生，欲得正行般若波罗蜜，不念色是有法；如是修，是修般若。以色是定实，有相过故。所以者何？佛此中自说因缘：有相者不修般若，般若中无法尚无，何况有法？是人不修般若波罗蜜，亦不修五波罗蜜，是人著有法戏论，不修布施等。如是著者，无有解脱，无道、无涅槃。无三解脱门故言无解脱，无圣人空法故言无道，无道故无涅槃。<br>
      　　问曰：何以故无道？<br>
      　　答曰：是人戏论诸法，不厌老病死，著法故生邪见；邪见故，不能如实观身不净等；不能观身故，不修身念处；不修身念处故，不能修受、心、法念处；不修四念处故，不能修乃至一切种智。何以故？著有法故。<br>
      　　须菩提问佛：世尊，何等是有法？何等是无法？凡人或于有法中生无想，无法中生有想，欲分别是事故问。佛答：二相是有，不二相是无。<br>
      　　复问：何等是二相？佛答：取色相即是二，如先品中说。离色无眼，离眼无色，乃至有为、无为性。何以故？离有为不得说无为，离无为不得说有为实相。是故，是二法不得相离，凡夫谓此为二，是故颠倒。佛略说二相：一切法中取相皆是二，一切二皆是有，适有便有生死。何以故？有中生著心，著心因缘生诸烦恼，烦恼因缘往来生死，生死因缘忧悲苦恼；是故说适有法便有生死，有生死不得免老病忧苦。须菩提，以是当知二相人无有檀波罗蜜，乃至无有顺忍，何况见色实相，乃至见一切种智实相？是人若不见色等诸法实相，则无修道，云何有须陀洹果，乃至断一切烦恼习？六波罗蜜有二种：世间、出世间。此人无有出世间六波罗蜜故，是故说是有相人无有六波罗蜜。若有者，但有世间波罗蜜，此中不说世间波罗蜜。声闻道果尚无，何况有佛道？<br>
      　　问曰：顺忍是何等顺忍？<br>
      　　答曰：是小乘顺忍，小乘顺忍尚无，何况大乘？<br>
      　　问曰：顶法已不退，何以说乃至忍法？<br>
      　　答曰：声闻法中亦说顶堕，摩诃衍亦说顶堕，汝何以故言顶法不堕？有人言：“虽顶法不堕，不牢固不能一定故不说。”忍是久住，已入正定，虽未得无漏而与无漏同。以随顺苦法，忍故名为忍；未曾见是法故，见便能忍，是故名忍。是人于诸佛圣人为小，于凡夫为大。见色有二种：一者、见色实相了了，二者、断系诸色烦恼故名为见。如色，乃至一切种智，一切烦恼习事，亦如是。若人见色，修道尚无，何况能得修须陀洹果，乃至断烦恼习？</p>
<div class="jwbt-box"><div class="jwbtbm"><a name=j1163-05-16><a href="1163-05.htm#MENU-top">释三次第学品第七十五之上（经作三次第行品）</div></div></a></a>
<p>　　【经】尔时，须菩提白佛言：“世尊，若有法相者，尚不得顺忍，何况得道？世尊，若无法相者，当得顺忍不？若干慧地、若性地、若八人地、若见地、若薄地、若离欲地、若已办地、若辟支佛地、若菩萨地、若佛地，若修道，因是修道当断烦恼不？以是烦恼故，不得过声闻、辟支佛地入菩萨位；若不入菩萨位，则不得一切种智；不得一切种智，则不能得断一切烦恼习。世尊，若无有法相，是诸法则不生；若不生是诸法，则不能得一切种智。”<br>
      　　佛告须菩提：“如是，如是。若无有法者，则有顺忍乃至断一切烦恼习。”<br>
      　　须菩提白佛言：“世尊，菩萨摩诃萨行般若波罗蜜时，有法相不？所谓色相乃至识相，眼相乃至意相，色相乃至法相，眼界相乃至意识界相，四念处相乃至一切种智相。若色相、若色断相，乃至识相、识断相，十二入、十八界亦如是。若无明相、若无明断相，乃至忧悲愁恼相、忧悲愁恼断相；若欲相、若欲断相，若瞋相、若瞋断相，若痴相、若痴断相；若苦相、若苦断相，若集相、若集断相，若尽相、若尽断相，若道相、若道断相；乃至一切种智相，断一切烦恼习相。”<br>
      　　佛言：“不也！须菩提，菩萨摩诃萨，行般若波罗蜜时，无有法相、非法相，即是菩萨顺忍。若无有法相，无有非法相，即是修道，亦是道果。须菩提，菩萨摩诃萨，有法是菩萨道，无法是菩萨果，以是因缘故，当知一切法无所有性。”<br>
      　　须菩提白佛言：“世尊，若一切法无所有性，佛云何知一切法无所有性故得成佛，于一切法得自在力？”<br>
      　　佛告须菩提：“如是，如是。一切法无所有性，我本行菩萨道修六波罗蜜，离诸欲、离恶不善法，有觉有观，离生喜乐入初禅，乃至入第四禅；于是诸禅及支取相，不念有是诸禅，不受禅味，不得是禅，无染、清净行四禅，我于是诸禅不受果报。依四禅住，起五神通，身通、天耳、知他人心、宿命通、天眼证，于诸神通不取相，不念有是神通，不受神通味，不得是神通，我于是五神通不分别行。须菩提，我尔时，用一念相应慧，得阿耨多罗三藐三菩提，所谓是苦圣谛，是集、是尽、是道圣谛，成就十力、四无所畏、四无碍智、十八不共法、大慈大悲，得作佛，分别三聚众生，正定、邪定、不定。”<br>
      　　须菩提白佛言：“云何世尊于诸法无所有性中起四禅、六神通，亦无众生而分别作三聚？”<br>
      　　佛告须菩提：“若诸欲、恶不善法当有性，若自性、若他性，我本为菩萨行时，不能观诸欲、恶不善法无所有性入初禅；以诸欲、恶不善法无有性，若自性、若他性，皆是无所有性故，我本行菩萨道时，离诸欲、恶不善法入初禅，乃至入第四禅。须菩提，若诸神通有性，若自性、若他性，我不能知是神通无所有性，得阿耨多罗三藐三菩提。须菩提，以神通无有性，若自性、若他性，皆无所有性，以是故，诸佛于神通，知无所有性，得阿耨多罗三藐三菩提。”　　<br>
      　　【论】问曰：诸法空一义，何以故须菩提种种因缘重问？此中问：有法相者不得顺忍；乃至若不生是诸法，不能得萨婆若！<br>
      　　答曰：是诸法毕竟空义，甚深难解！说者尚难，何况受者、行者！是故须菩提以般若垂讫，恐人多疑多惑故，种种因缘重问。复次，所问义虽一，所因处异。或问：世尊若一切法空，云何分别有五道？或问：若一切无所有相，云何分别有三乘？或问：世尊，有相者乃至不得顺忍，云何当观八地入菩萨位？如是等种种问，异问故义得差别，般若无一定相故。佛可须菩提意：如是，如是。<br>
      　　须菩提先问顺忍者，是小乘顺忍；今须菩提问菩萨顺忍法：若菩萨行般若时，有法相不？佛答：菩萨行般若时，无法生是相若有、无。何以故？见有、无二俱有过故，则是菩萨顺忍；于一切法中不生有相，即是修道。须菩提，有法是菩萨道，无法是果；有法名有为法，无是无为法。行有为八圣道，断诸烦恼得无为果。复次，有人言：“五波罗蜜名有法，是菩萨道；般若波罗蜜毕竟空故无有法，是菩萨果。”有人言：“般若波罗蜜智慧相，有为法故是为道；如、法性、实际，不从因缘生，常有故名为果。”如是等有、无差别。以是因缘故，须菩提，当知一切法皆是无所有性，名为无法。<br>
      　　复问：世尊，若一切法无所有性，佛云何于无所有性中正智得阿耨多罗三藐三菩提？于诸法中得自在？佛可其言：菩萨以无所有智合行一切法，能断一切著故，得阿耨多罗三藐三菩提。此中佛自引为证：我本为菩萨时，行六波罗蜜：离欲、离恶不善法，有觉有观，离生喜乐入初禅。离欲者，离五欲；离恶不善法者，离五盖。将人入恶道，名为恶；障善法故，名不善。有觉有观，初禅所摄善觉观。离生喜乐者，舍离五欲生喜乐。喜乐者，色界中有二种乐：一者、有喜乐，二者、无喜乐。喜乐，初禅、二禅中；无喜乐，三禅中。初禅、二禅俱有喜乐，有何差别？初禅中喜乐，从离欲故生；二禅喜乐，从定生。<br>
      　　问曰：亦离初禅烦恼得二禅，何以不说离生？<br>
      　　答曰：欲界中散乱故，无定称；行者能离欲故，名为离生。初禅中有定，二禅因初禅定生，故名为定生。复次，欲界烦恼不善相故障初禅，行者欲离大障故，说离生；色界烦恼名无记，为患微弱，以觉观因缘故失禅，是故佛说灭诸觉观，内心清净故得二禅。三禅、四禅，如先说。<br>
      　　我于是诸禅支，取相得已，不念有是禅。初习禅时，取相乃至得，得已恐著味故观无常；不念有是禅，不得是禅定相，亦不受味，无染心行四禅，异于外道，于是诸禅，修不受果报禅。依四禅住，起五神通，亦如禅法不受其味。宿命通故，知一切众生本业因缘，来生是间。天眼通力故，见众生未来世所生之处。随其业行，知一切众生本末已，心生大悲，云何断众生生死相续苦？尔时，心回向入漏尽通，即时以一念相应慧，得阿耨多罗三藐三菩提。所谓是苦相，苦因是爱，爱断苦尽，为到苦尽是道；通达四谛故，得十力、四无所畏、四无碍智、十八不共法，分别众生作三聚。住三神通，度是众生，所谓天耳、知他心、身通，为众生说法，令度生死。<br>
      　　须菩提复问：若诸法无所有，云何佛为菩萨时，起四禅、六神通？若无众生，云何分别众生作三聚？佛答：诸欲、诸恶若当有性，若自性、若他性，我本为菩萨时，不能观诸欲、恶不善法无所有性入初禅。佛意：若诸欲、不善法有定性实法，若多若少自相者，若身中若有净、常等性。性有二种，若自性、若他性。自性名自身不净性，他性名衣服等庄严身具。此皆无常虚诳苦恼因缘，内外五欲中，无有常、乐、我、净实。若有者，我本行菩萨道时，不能观五欲空无所有性入初禅。今欲、恶不善法无有实性，若自性、若他性，是故我为菩萨时，离五欲、恶不善法入初禅，乃至入第四禅。若诸神通有性，若自性、若他性，我本行菩萨时，不能知神通无所有故，得阿耨多罗三藐三菩提。<br>
      　　须菩提问：若诸法定无所有性空，佛云何于诸法中得自在力？佛答：我以四禅故，于诸烦恼得解脱；六神通故，于诸法得自在度众生。须菩提意：以四禅、六神通是有，云何于空得自在力？佛示：我观五欲等空，虚诳无定相故，不著此禅，而起诸神通。诸禅有相有量故可舍，得阿耨多罗三藐三菩提。初离欲时，以无所有性为因，得阿耨多罗三藐三菩提果，亦无所有。若禅定空，阿耨多罗三藐三菩提不空，可有是难；今皆空故，不应有难！</p>
<div class="jwbt-box"><div class="jwbt"><a name=j1163-05-17><a href="1163-05.htm#MENU-top">大智度论卷第八十七</div></a></a>
<div class="jwbtbm"><a name=j1163-05-18><a href="1163-05.htm#MENU-top">释三次第学品第七十五之下</div></div></a></a>
<p>　　【经】须菩提言：“世尊，若菩萨摩诃萨知诸法无所有性，因四禅、五神通，得阿耨多罗三藐三菩提。世尊，新学菩萨摩诃萨，云何于诸法无所有性中次第行、次第学、次第道，以是次第行、次第学、次第道，得阿耨多罗三藐三菩提？”<br>
      　　佛告须菩提：“菩萨摩诃萨，若初从诸佛闻，若从多供养诸佛、菩萨闻，若诸阿罗汉、若诸阿那含、若诸斯陀含、若诸须陀洹所闻：‘得无所有故是佛，得无所有故是阿罗汉、阿那含、斯陀含、须陀洹，一切贤圣皆得无所有故有名。一切有为作法，无所有性乃至无有如毫末许所有。’是菩萨摩诃萨闻是已，作是念：‘若一切法无有性，得无所有故是佛，乃至得无所有故是须陀洹，我若当得阿耨多罗三藐三菩提。若不得一切法常无有性，我何以不发心得阿耨多罗三藐三菩提？得阿耨多罗三藐三菩提已，一切众生行于有相，当令住无所有中。’须菩提，菩萨摩诃萨如是思惟已，发阿耨多罗三藐三菩提心；为度一切众生故，菩萨摩诃萨所行次第行、次第学、次第道者，如过去诸菩萨摩诃萨所行道，得阿耨多罗三藐三菩提。是新发意菩萨，应学六波罗蜜，所谓檀波罗蜜、尸罗波罗蜜、羼提波罗蜜、毗梨耶波罗蜜、禅波罗蜜、般若波罗蜜。是菩萨摩诃萨，若行檀波罗蜜时，自行布施，亦教人布施，赞叹布施功德，欢喜赞叹行布施者，以是布施因缘故，得大财富。是菩萨远离悭心，布施众生饮食、衣服，香华、缨络，房舍、卧具、灯烛，种种资生所须，尽给与之。菩萨摩诃萨行是布施及持戒，生天人中，得大尊贵。以是持戒、布施故，得禅定众。以是布施、持戒、禅定故，得智慧众、解脱众、解脱知见众。是菩萨因是布施、持戒、禅定众、智慧众、解脱众、解脱知见众故，过声闻、辟支佛地，入菩萨位；入菩萨位已，得净佛国土、成就众生，得一切种智；得一切种智已，转法轮；转法轮已，以三乘法度脱众生生死。如是，须菩提，菩萨以是布施，次第行、次第学、次第道，是皆不可得。何以故？自性无所有故。<br>
      　　“复次，须菩提，菩萨摩诃萨从初发意，自行持戒，教人持戒，赞叹持戒功德，欢喜赞叹行持戒者。持戒因缘故，生天人中，得大尊贵。见贫穷者施以财物，不持戒者教令持戒，乱意者教令禅定，愚痴者教令智慧，无解脱者教令解脱，无解脱知见者教令解脱知见。以是持戒、禅定、智慧、解脱、解脱知见故，过声闻、辟支佛地，入菩萨位；入菩萨位已，得净佛国土；净佛国土已，成就众生；成就众生已，得一切种智；得一切种智已，转法轮；转法轮已，以三乘法度众生。如是，须菩提，菩萨以是持戒，次第行、次第学、次第道，是事皆不可得。何以故？一切法自性无所有故。<br>
      　　“复次，须菩提，菩萨摩诃萨从初已来，自行羼提波罗蜜，教人行羼提，赞叹羼提功德，欢喜赞叹行羼提者。行羼提波罗蜜时，布施众生，各各令满足，教令持戒，教令禅定，乃至解脱知见。以是布施、持戒、禅定、智慧因缘故，过阿罗汉、辟支佛地，入菩萨位中；入菩萨位中已，得净佛世界；净佛世界已，成就众生；成就众生已，得一切种智；得一切种智已，转法轮；转法轮已，以三乘法度脱众生。如是，须菩提，菩萨以羼提波罗蜜，次第行、次第学、次第道，是事皆不可得。何以故？一切法自性无所有故。<br>
      　　“复次，须菩提，菩萨摩诃萨从初已来，自行毗梨耶，教人行毗梨耶，赞叹行毗梨耶功德，欢喜赞叹行毗梨耶者；乃至是事不可得，自性无所有故。<br>
      　　“复次，须菩提，菩萨摩诃萨从初已来，自入禅、入无量心、入无色定，亦教人入禅、入无量心、入无色定，赞叹入禅、入无量心、入无色定功德，欢喜赞叹行禅、无量心、无色定者。是菩萨住诸禅、定、无量心，布施众生，各令满足，教令持戒，教令禅定、智慧。以是布施、禅定、智慧、解脱、解脱知见因缘故，过阿罗汉、辟支佛地，入菩萨位；入菩萨位已，净佛世界；净佛世界已，成就众生；成就众生已，得一切种智；得一切种智已，转法轮；转法轮已，以三乘法度脱一切众生；乃至是事不可得，自性无所有故。<br>
      　　“复次，须菩提，菩萨摩诃萨从初已来，行般若波罗蜜，布施众生各令满足，教令持戒、禅定、智慧、解脱、解脱知见。是菩萨行般若波罗蜜时，自行六波罗蜜，亦教他人令行六波罗蜜，赞叹六波罗蜜功德，欢喜赞叹行六波罗蜜者。是菩萨以是檀波罗蜜、尸罗波罗蜜、羼提波罗蜜、毗梨耶波罗蜜、禅波罗蜜、般若波罗蜜因缘及方便力，过声闻、辟支佛地，入菩萨位；乃至是事不可得，自性无所有故。<br>
      　　“须菩提，是名初发意菩萨摩诃萨，次第行、次第学、次第道。<br>
      　　“复次，须菩提，菩萨摩诃萨次第行、次第学、次第道。菩萨摩诃萨从初已来，以一切种智相应心，信诸法无所有性，修六念，所谓念佛、念法、念僧、念戒、念舍、念天。<br>
      　　“须菩提，云何菩萨摩诃萨修念佛？菩萨摩诃萨念佛，不以色念，不以受、想、行、识念。何以故？是色自性无，受、想、行、识自性无；若法自性无，是为无所有。何以故？无忆故，是为念佛。复次，须菩提，菩萨摩诃萨念佛，不以三十二相念，亦不念金色身，不念丈光，不念八十随形好。何以故？是佛身自性无故；若法无性，是为无所有。何以故？无忆故，是为念佛。复次，须菩提，不应以戒众念佛，不应以定众、智慧众、解脱众、解脱知见众念佛。何以故？是众无有自性，若法无自性，是为非法；无所念，是为念佛。复次，须菩提，不应以十力念佛，不应以四无所畏、四无碍智、十八不共法念佛，不应以大慈大悲念佛。何以故？是诸法自性无，若法自性无，是为非法；无所念，是为念佛。复次，须菩提，不应以十二因缘法念佛。何以故？是因缘法自性无，若法自性无，是为非法；无所念，是为念佛。如是，须菩提，菩萨摩诃萨行般若波罗蜜时，应念佛，是为菩萨初发意次第行、次第学、次第道。是菩萨摩诃萨次第行、次第学、次第道中住，能具足四念处、四正勤、四如意足、五根、五力、七觉分、八圣道分，修行空三昧、无相、无作三昧，乃至一切种智，诸法性无所有故。是菩萨知诸法性无所有，是中无有性，无无性。<br>
      　　“须菩提，云何菩萨摩诃萨应修念法？须菩提，菩萨摩诃萨行般若波罗蜜时，不念善法，不念不善法，不念记法、无记法，不念世间法，不念出世间法，不念净法，不念不净法，不念圣法，不念凡夫法，不念有漏法，不念无漏法，不念欲界系法、色界系法、无色界系法，不念有为法、无为法。何以故？是诸法自性无，若法自性无，是为非法；无所念，是为念法。念法中学无所有性故，乃至当得一切种智。是菩萨得阿耨多罗三藐三菩提时，得诸法无所有性，是无所有性中，非有相、非无相。如是，须菩提，菩萨摩诃萨应修念法，于是法中，乃至无少许念，何况念法？<br>
      　　“须菩提，菩萨摩诃萨云何应修念僧？须菩提，菩萨摩诃萨念僧，无为法故，分别有佛弟子众，是中乃至无有少许念，何况念僧？如是，菩萨摩诃萨应念僧。<br>
      　　“须菩提，菩萨摩诃萨云何应修念戒？须菩提，菩萨摩诃萨，从初发意已来，应念圣戒、无缺戒、无隙戒、无瑕戒、无浊戒、无著戒、自在戒、智者所赞戒、具足戒、随定戒。应念是戒无所有性，乃至无少许念，何况念戒？<br>
      　　“须菩提，菩萨摩诃萨，从初发意已来应念舍，若自念舍、若念他舍、若舍财、若舍法、若舍烦恼，观是舍不可得，乃至无少许念，何况念舍？如是，须菩提，菩萨摩诃萨应念舍。<br>
      　　“须菩提，云何菩萨摩诃萨应念天？须菩提，菩萨作是念：‘四天王诸天所有信、戒、施、闻、慧，此间命终，生彼天处，我亦有是信、戒、施、闻、慧；乃至他化自在天所有信、戒、施、闻、慧，此间命终，生彼天处，我亦有是信、戒、施、闻、慧。’如是，须菩提，菩萨摩诃萨应念是天无所有性中，尚无少许念，何况念天？<br>
      　　“须菩提，菩萨摩诃萨于是六念，是名次第行、次第学、次第道。”<br>
      　　尔时，须菩提白佛言：“世尊，若一切法无所有性，所谓念色乃至识，眼乃至意，色乃至法，是无所有性；眼界乃至意识界，是无所有性；檀波罗蜜乃至般若波罗蜜，内空乃至无法有法空，四念处乃至八圣道分，佛十力乃至一切种智，是无所有性。世尊，若一切法无所有性者，是则无道、无智、无果！”<br>
      　　佛告须菩提：“汝见是色性实有不？乃至一切种智实有不？”<br>
      　　须菩提言：“不见也！世尊。”<br>
      　　佛告须菩提：“汝若不见诸法实有，云何作是问？”<br>
      　　须菩提言：“世尊，我于是法不敢有疑，但为当来世诸比丘求声闻、辟支佛道、菩萨道者。是人当如是言：‘若一切法无所有性，谁垢谁净？谁缚谁解？’是不知不解故而破于戒，破正见，破威仪，破净命。是人破此事故，当堕三恶道。世尊，我畏当来世有如是事，以是故问佛。世尊，我于是法中信，不疑不悔。”　　<br>
      　　【论】释曰：须菩提信受佛语，一切诸法虽空，而能起四禅、神通，是大菩萨近成佛者能行；今未知新发意者云何行，是故疑问佛：世尊，新学菩萨摩诃萨，云何于诸法无所有性中，次第行、次第学、次第道，用是次第行得阿耨多罗三藐三菩提？以次第行、次第学、次第道故，当知是新发意菩萨，虽无量劫发意，未得诸法实相，皆名新学。<br>
      　　问曰：若如是人是新学，但应教行布施、持戒等，佛何以教令于无所有毕竟空性中行？<br>
      　　答曰：今明始入无所有毕竟空法故，令行无所有。而是菩萨，以无所有毕竟空，和合布施、持戒等行；譬如小儿服药，须蜜乃下。是故虽新发意，亦观深空无咎。佛答须菩提：菩萨若初从诸佛闻，若从多供养诸佛者闻。诸佛者，若过去、若现在；多供养诸佛者，遍吉、观世音、得大势菩萨、文殊师利、弥勒菩萨等。四种声闻圣人义，如先说。辟支佛不乐说法故，不说。诸佛等圣人，皆因无所有故，有是分别。圣人虽有禅定等诸功德，皆为涅槃故，涅槃即是寂灭相无所有法，是故说诸圣人，皆因涅槃有是差别。一切有为作法，从因缘和合起故，无有实定性，乃至如毫末许所有。有为有二种：一者、色，二者、无色。色法破坏，分别乃至微尘，无有定实；无色法中，乃至无有一念定实。破义，如上说。是菩萨从诸佛圣人闻是法，余人多以著心说，诸圣人以无著心说，是故但从圣人闻。尔时，次第学菩萨，闻是法，以比智筹量决定，知诸法究竟必空，皆入佛所得实相中，所谓寂灭无戏论相。我若得作佛，若不作佛，一等无异。何以故？诸法实相不增不减，更无新法可得故，法亦不失。若度众生，众生毕竟空，本末不可得；我所闻所作功德，及成佛时神通力，皆如梦、如幻故，无一定实相，毕竟空。得不得虽同，我何以不发心作佛？<br>
      　　问曰：若知诸法毕竟空无所有者，云何复言我何以不发心作佛？<br>
      　　答曰：毕竟空无所有，无所障碍，何妨发心？<br>
      　　复次，若说毕竟空，灭诸戏论，云何障发心？若障即是有性，云何言无所有性？<br>
      　　问曰：若不障发心，亦应不障不发心，菩萨何不安住而发心受诸勤苦？<br>
      　　答曰：有人言：“是菩萨有种种因缘应发心。”或以多诸亲属知识，皆不闻不知，不得是诸法实相，是故今世后世受诸苦恼；“我幸有力，能使是人得离众苦。”譬如人得好良药，亲里知识受诸病苦，云何不与？是故菩萨虽知诸法性无所有，因亲里故而发心，利益众生。菩萨复作是念：“我虽闻诸法实相，心未深入，未有禅定，智慧未熟，受诸苦恼，是故发心求阿耨多罗三藐三菩提，集诸功德，以无所有法作证，自为亦为他人。”是菩萨复闻大乘深义，住众生等、法等中，无别异心可得佛。虽复中人及怨，都无异心。所以者何？是菩萨以毕竟空心，烦恼微薄，怨亲平等，作是念：“怨亲无定，以因缘故，亲或为怨，怨或为亲。”以此大因缘，具足忍波罗蜜故，得作佛。由何而得？由忍怨故，是以菩萨视怨如亲。譬如欲过险道，应当敬重顶戴导师；又如良医虽贱，为贵者所重。如是思惟、筹量、分别中人怨家，虽于我无用，而是佛道因缘，是故发阿耨多罗三藐三菩提心。是名一种次第行、次第学、次第道，是故以过去菩萨所行为证。<br>
      　　问曰：次第行、次第学、次第道，有何差别？<br>
      　　答曰：有人言：“无差别。若行、若学、若道，义一而语异。”<br>
      　　有人言：“初名行，中名学，后名道；行名布施，学名持戒，道名智慧。复次，行名持戒，学名禅定，道名智慧。复次，行名正语、正业、正命，学名正精进、正念、正定，道名正见、正思惟。此八事虽名为道，然分别有三分：正见是道体；发起是道，名正思惟、正语、正业、正命，助益正见，故名为行；正精进、正念、正定，能成就正见，使令牢固，是名学。”<br>
      　　复次，有人言：“檀波罗蜜、毗梨耶波罗蜜，名为行，初入道故；尸罗波罗蜜（“蜜”下疑脱“禅波罗蜜”四字，宜补。）名为学，人心常随五欲难禁难制，无须臾停息，渐以尸罗波罗蜜、禅波罗蜜制伏其心，是故名学；羼提波罗蜜、般若波罗蜜，名为道。何以故？忍为善，般若为智慧，善、智具足故名道。譬如人有眼有足，随意所至。”如是等，名为三事差别。<br>
      　　问曰：何以名次第？<br>
      　　答曰：以须菩提意：若一切法无所有，初发心菩萨于是空法中，云何能渐次第学？以是故说次第。诸法虽空难解，次第行得力故，能得成就；譬如缘梯，从一初桄渐上，上处虽高虽难，亦能得至。次第行者，四种行六波罗蜜，如经中说。<br>
      　　自行檀，教人行檀，赞檀功德，欢喜赞行檀者，善拔悭贪根，深爱檀波罗蜜，慈悲于众生，通达诸法实相，以此因缘故，能四种行檀波罗蜜。或有人自行布施，不能教人布施。或畏他瞋，或畏为己教布施，以之为恩，如是等因缘故，不能教人。或有人教人布施，自不能施；或有人种种赞叹布施之德，劝人令施而不能自行。有人自行布施，亦教人布施，称赞布施之德，而见人布施，不能欢喜。所以者何？或有破戒恶人行施而不喜见，有人喜见施主而不赞叹，以其邪见不识施果故。如是，各各不能具足。菩萨大悲心，深爱善法故，能行四事，如上说。菩萨若但自布施，不教他人，但能今世少许利益。是众生随业因缘堕贫穷处，是故菩萨教众生言：“我不惜财物，我虽多施汝，汝亦不得持至后世；汝今当自作，后当自得。”以布施实功德，种种因缘教众生行施。见行施者虽是破戒恶人，但念其好心布施之德，不念其恶，是故欢喜赞叹。复次，见三宝无尽福田中施故，福不尽，必至佛道，观其未来无尽功德故欢喜。行是四种布施，世世财富。是菩萨虽不为财富布施，未具足阿耨多罗三藐三菩提，六波罗蜜等法中间而财富自至；譬如人为榖故种禾，而稿草自至。菩萨得财物报时，离悭贪心，随众生意布施，须食与食等。<br>
      　　问曰：是菩萨布施时，先施何等人？<br>
      　　答曰：是菩萨虽因众生起大悲心，而菩萨布施，必先供养诸佛、大菩萨、辟支佛、阿罗汉及诸圣人。若无圣人，次第施持戒、精进、禅定、智慧离欲人。若无此人，施一切出家佛弟子。若无是人，次施持五戒、行十善道，及持一日戒、三归。若无此人，次施中人非正非邪者。若无此人，次施五逆恶人，及诸畜生；不可不与，菩萨以施摄一切众生故。有人言：“应先布施五逆罪人断善根者，贫穷、老病、下贱、乞丐者，乃至畜生。譬如慈母多有众子，先念羸病，给其所须；又如菩萨为饿虎欲食子故，以身施之。”<br>
      　　问曰：如是种种，应先施何者？<br>
      　　答曰：一切众生皆是菩萨福田，能生大悲故，菩萨常欲以阿耨多罗三藐三菩提施众生，何况衣食等而有分别？又菩萨得无生忍法，平等无差；未得无生忍者，或慈悲心多，或分别心多，此二心不得俱行。悲心多者，先施贫穷恶人，作是念：“种福田中，果报虽大，怜愍众生故，先利贫者。”如是田虽不良，以慈悲心，得大果报。分别心多者，作是念：“诸佛有无量功德故，应先供养。”以分别诸法，著佛身故心小，其心虽小，福田良故，功德亦大。若得诸法实相，入般若波罗蜜方便力中，心得自在，二事俱行，慈愍众生，又视皆如佛。如是等菩萨随因缘行布施。<br>
      　　问曰：经何以不言与衣食等，而言须食与食？<br>
      　　答曰：有人须食与饮，须饮与衣，以不称受者意故，福德少故，是故言须食与食。<br>
      　　问曰：有人若羞若怖，虽有所须，不能发言，云何知其所须？<br>
      　　答曰：菩萨观其相貌，随时所须，土地所宜；或有知他心者，资生之具，随意而与。是人因是布施，得成戒众。复作是念：“我怜愍众生，以衣食布施，所益甚少，不如持戒，常以无恼无畏施于众生。”菩萨住是持戒中，为守护戒故，生禅定；心不散清净故，得成慧众。无戏论舍著是慧相，以是慧破诸烦恼缚，得解脱众；了了知见证解脱故，名解脱知见众。是人先行布施及五众因缘故，过声闻、辟支佛地，入菩萨位。<br>
      　　问曰：菩萨应行六波罗蜜，入菩萨位，此中何以说五众？<br>
      　　答曰：法虽一，以种种异名说，是故说五众无咎。是人从一波罗蜜中，欲起诸波罗蜜，布施为主，已先说。持戒众名尸波罗蜜，定众、解脱众名禅波罗蜜，慧众、解脱知见众是般若波罗蜜。行诸波罗蜜时，能忍诸恶事，是名羼提波罗蜜。能起诸波罗蜜，不休不息，是名毗梨耶波罗蜜。<br>
      　　问曰：若尔者，何以不但说诸波罗蜜名，而说五众？<br>
      　　答曰：是人欲入菩萨位，此中不但以持戒、禅定，得和合众戒、清净戒、无尽戒；以要言之，摄一切戒名为戒众，能破烦恼，过二乘，入菩萨位。譬如一人、二人，不名为军，和合多人，乃成为军，能破怨敌。余众亦如是。菩萨自得禅定等众，亦令众生得，是名菩萨教化众生。教化众生已，持自功德及众生功德，尽回向净佛国土；具此二法，即得一切种智，转法轮，以三乘度众生，是名菩萨次第行、次第学、次第道。先粗后细，先易后难，渐渐习学，名为次第。余五波罗蜜，亦应随义分别。诸法性虽无所有，而随世谛行，为破颠倒故。<br>
      　　复次，念佛等六念，是初次第行，以易行易得故。<br>
      　　问曰：六念中亦言不以色念佛，云何言易？<br>
      　　答曰：有法共行，故名为易；譬如服苦药，以蜜下之则易。六念义，如初品中广说。六波罗蜜、六念等，柔软易行，不生邪见，是菩萨次第学法。余三解脱门等，思惟筹量，或生邪见故，不说。<br>
      　　此中须菩提难：世尊，若实无所有，云何有次第行等？佛反问须菩提：汝以声闻智慧，见色等法是一定实法不？答言：不见色等一切法，但从因缘和合，假有其名，无有定实，云何言有？佛语须菩提：汝若不见实定有，云何以次第等难空？而次第法不离于空。<br>
      　　尔时，须菩提受解了了，是故说：我无所疑，为当来世求三乘人，闻佛说空无所有性，以罪重智钝故，取空相，便言谁垢谁净？凡夫恶人，何以名垢？出家得道人，何以名净？是人不解佛语深义，以何事而说，著是空故，言何用持戒等为？以是因缘，即生邪见，破正见；破正见故，以少因缘而破戒及威仪，无所畏忌。出家人资仰白衣，便妄语求利衣食等，破于正命等。种此罪故，堕三恶道，或重于白衣。见有是失，故问佛。我已得道，于诸法无所受，又常闻佛说空法，云何戏论生疑？又我常修无诤三昧，怜愍众生，是故问佛。</p>
<div class="jwbt-box"><div class="jwbtbm"><a name=j1163-05-19><a href="1163-05.htm#MENU-top">释一念具万行品第七十六（经作一念品）</div></div></a></a>
<p>　　【经】须菩提白佛言：“世尊，若一切法性无所有，菩萨见何等利益故，为众生求阿耨多罗三藐三菩提？”<br>
      　　佛告须菩提：“以一切法性无所有故，菩萨为众生求阿耨多罗三藐三菩提。何以故？须菩提，诸有得、有著者，难可解脱。须菩提，诸得相者，无有道，无有果，无有阿耨多罗三藐三菩提。”<br>
      　　须菩提白佛言：“世尊，无得相者，有道、有果、有阿耨多罗三藐三菩提不？”<br>
      　　“须菩提，无所得即是道，即是果，即是阿耨多罗三藐三菩提，法性不坏故。若无所得法欲得道，欲得果，欲得阿耨多罗三藐三菩提，为欲坏法性。”<br>
      　　须菩提白佛言：“世尊，若无所得法即是道，即是果，即是阿耨多罗三藐三菩提，云何有菩萨初地乃至十地？云何有无生忍法？云何有报得神通？云何有报得布施、持戒、忍辱、精进、禅定、智慧？住是果报法中能成就众生，能净佛国土，及供养诸佛，衣服、饮食，香华、缨络，房舍卧具、灯烛，种种资生所须之具，乃至得阿耨多罗三藐三菩提，不断是福德？乃至般涅槃后舍利，及弟子得供养，尔乃灭尽？”<br>
      　　佛告须菩提：“以诸法无所得相故，得菩萨初地乃至十地，有报得五神通，布施、持戒、忍辱、精进、禅定、智慧，成就众生，净佛国土；亦以善根因缘故，能利益众生，乃至般涅槃后舍利，及弟子得供养。”<br>
      　　须菩提白佛言：“世尊，若诸法无所得相，布施、持戒、忍辱、精进、禅定、智慧、诸神通，有何差别？”<br>
      　　佛告须菩提：“无所得法，布施、持戒、忍辱、精进、禅定、智慧、神通，无有差别。以众生著布施乃至神通故，分别说。”<br>
      　　“世尊，云何无所得法布施，乃至神通无有差别？”<br>
      　　“须菩提，菩萨摩诃萨行般若波罗蜜时，不得布施，施者、受者皆不可得而行布施，不得戒而持戒，不得忍而行忍，不得精进而行精进，不得禅而行禅，不得智慧而行智慧，不得神通而行神通，不得四念处而行四念处，乃至不得八圣道分而行八圣道分，不得空三昧、无相、无作三昧而行空、无相、无作三昧，不得众生而成就众生，不得佛国土而净佛国土，不得诸佛法而得阿耨多罗三藐三菩提。须菩提，菩萨摩诃萨，应如是行无所得般若波罗蜜！菩萨摩诃萨行是无所得般若波罗蜜时，魔若魔天不能破坏。”<br>
      　　须菩提白佛言：“世尊，云何菩萨摩诃萨行般若波罗蜜时，一念中具足行六波罗蜜、四禅、四无量心、四无色定，四念处、四正勤、四如意足、五根、五力、七觉分、八圣道分，三解脱门，佛十力、四无所畏、四无碍智、十八不共法、大慈大悲、三十二相、八十随形好？”<br>
      　　佛告须菩提：“菩萨摩诃萨所有布施，不远离般若波罗蜜；所修持戒、忍辱、精进、禅定，不远离般若波罗蜜；四禅、四无量心、四无色定、修四念处乃至八十随形好，不远离般若波罗蜜。”<br>
      　　须菩提白佛言：“世尊，云何菩萨摩诃萨不远离般若波罗蜜故，一念中具足行六波罗蜜，乃至八十随形好？”<br>
      　　佛言：“菩萨行般若波罗蜜时，所有布施，不远离般若波罗蜜不二相，持戒时亦不二相，修忍辱、勤精进、入禅定亦不二相，乃至八十随形好亦不二相。”<br>
      　　须菩提白佛言：“世尊，云何菩萨摩诃萨布施时不二相，乃至修八十随形好不二相？”<br>
      　　“须菩提，菩萨摩诃萨行般若波罗蜜时，欲具足檀波罗蜜，檀波罗蜜中摄诸波罗蜜，及四念处乃至八十随形好。”<br>
      　　“世尊，云何菩萨布施时摄诸无漏法？”<br>
      　　佛告须菩提：“若菩萨摩诃萨行般若波罗蜜，住无漏心布施，于无漏心中不见相，所谓谁施、谁受、所施何物，以是无相心、无漏心、断爱断悭贪心而行布施，是时不见布施，乃至不见阿耨多罗三藐三菩提法。是菩萨以无相心、无漏心持戒，不见是戒，乃至不见一切佛法；无相心、无漏心忍辱，不见是忍，乃至不见一切佛法；以无相心、无漏心精进，不见是精进，乃至不见一切佛法；以无相心、无漏心入禅定，不见是禅定，乃至不见一切佛法；以无相心、无漏心修习智慧，不见是智慧，乃至不见一切佛法；以无相心、无漏心修四念处，不见是四念处，乃至八十随形好。”<br>
      　　“世尊，若诸法无相、无作，云何具足檀波罗蜜、尸波罗蜜、羼提波罗蜜、毗梨耶波罗蜜、禅波罗蜜、般若波罗蜜？云何具足四念处、四正勤、四如意足、五根、五力、七觉分、八圣道分？云何具足空三昧、无相、无作三昧，佛十力、四无所畏、四无碍智、十八不共法、大慈大悲？云何具足三十二相、八十随形好？”<br>
      　　佛告须菩提：“菩萨摩诃萨行般若波罗蜜，以无相心、无漏心布施，须食与食，乃至种种所须，尽给与之，若内若外、若支解其身、若国城妻子，布施众生。若有人来与菩萨言：‘何用是布施为？是无所益！’行般若波罗蜜菩萨作是念：‘是人虽来诃我布施，我终不悔，我当勤行布施，不应不与。’施已，与一切众生共之，回向阿耨多罗三藐三菩提，亦不见是相，谁施？谁受？所施何物？回向者谁？何等是回向法？何等是回向处？所谓阿耨多罗三藐三菩提，是相皆不可见。何以故？一切法以内空故空，外空故空，内外空故空，空空、有为空、无为空、毕竟空、无始空、散空、性空、一切法空、自相空故空。如是观，作是念：‘回向者谁？回向何处？用何法回向？’是名正回向。尔时，菩萨能成就众生，净佛国土，能具足檀波罗蜜、尸罗波罗蜜、羼提波罗蜜、毗梨耶波罗蜜、禅波罗蜜、般若波罗蜜，乃至三十七助道法，空、无相、无作三昧，乃至十八不共法。是菩萨如是具足檀波罗蜜而不受世间果报。譬如他化自在诸天，随意所须，即皆得之；菩萨亦如是，心生所愿，随意即得。是菩萨摩诃萨，以是布施果报故，能供养诸佛，亦能满足一切众生，天及人、阿修罗。是菩萨以檀波罗蜜摄取众生、用方便力，以三乘法度脱众生。如是，须菩提，菩萨摩诃萨于无相、无得、无作诸法中，具足檀波罗蜜。<br>
      　　“须菩提，菩萨摩诃萨云何于无相、无得、无作法中，具足尸罗波罗蜜？须菩提，是菩萨摩诃萨行尸波罗蜜时，持种种戒，所谓圣无漏入八圣道戒、自然戒、报得戒、受得戒、心生戒，如是等不缺、不破、不杂、不浊、不著、自在戒，智所赞戒。用是戒，无所取：若色，若受、想、行、识；若三十二相、八十随形好；若刹利大姓、若婆罗门大姓、居士大家；四天王天、三十三天、夜摩天、兜率陀天、化乐天、他化自在天、梵众天、光音天、遍净天、广果天、无想天、无烦天、无热天、妙见天、喜见天、阿迦尼吒天、空处天、识处天、无所有处天、非有想非无想处天；若须陀洹果、若斯陀含果、若阿那含果、若阿罗汉果、若辟支佛道；若转轮圣王、若天王。但为一切众生共之，回向阿耨多罗三藐三菩提。以无相、无得、无二回向，为世俗法故，非第一实义。是菩萨具足尸罗波罗蜜，以方便力起四禅，不味著故得五神通。因四禅得天眼，是菩萨住二种天眼：修得、报得。得天眼已，见东方现在诸佛，乃至得阿耨多罗三藐三菩提，如所见事不失。南西北方、四维、上、下现在诸佛，乃至得阿耨多罗三藐三菩提，如所见不失。是菩萨用天耳净，过于人耳，闻十方诸佛说法，如所闻不失，能自饶益，亦益他人。是菩萨以知他心智，知十方诸佛心，及知一切众生心，亦能饶益一切众生。是菩萨用宿命智，知过去诸业因缘，是诸业因缘不失故，是众生在在处处所生悉知。是菩萨用是漏尽智，令众生得须陀洹果乃至阿罗汉果、辟支佛道，在在处处能令众生入善法中。如是，须菩提，菩萨摩诃萨于诸法无相、无得、无作，具足尸罗波罗蜜。”<br>
      　　“世尊，云何诸法无相、无作、无得，菩萨摩诃萨能具足羼提波罗蜜？”<br>
      　　“须菩提，菩萨摩诃萨，从初发意已来，乃至坐道场，于其中间，若一切众生来，以瓦石、刀杖加是菩萨，菩萨是时不起瞋心，乃至不生一念。尔时，菩萨应修二种忍：一者、一切众生恶口骂詈，若加刀杖、瓦石，瞋心不起；二者、一切法无生。无生法忍菩萨，若人来恶口骂詈，或以瓦石、刀杖加之。尔时，菩萨应如是思惟：‘骂我者谁？讥诃者谁？打掷者谁？谁有受者？’是时菩萨应思惟诸法实性，所谓毕竟空，无法、无众生；诸法尚不可得，何况有众生？如是观诸法相时，不见骂者，不见割截者。是菩萨如是观诸法相时，即得无生法忍。云何名无生法忍？知诸法相常不生，诸烦恼从本已来亦常不生。是菩萨摩诃萨住是二忍，能具足四禅、四无量心、四无色定，四念处乃至八圣道分，三解脱门，佛十力、四无所畏、四无碍智、十八不共法、大慈大悲。是菩萨住是圣无漏出世间法，不共一切声闻、辟支佛，具足圣神通。住圣神通已，以天眼见东方诸佛，是人得念佛三昧，乃至阿耨多罗三藐三菩提，终不断绝；南西北方、四维、上、下亦如是。菩萨用天耳闻十方诸佛所说法，如所闻为众生说。是菩萨亦知十方诸佛心，及知一切众生念，知已，随其心而说法。是菩萨以宿命智知一切众生宿世善根，为众生说法，令其欢喜。是菩萨以漏尽神通，教化众生，令得三乘。是菩萨摩诃萨行般若波罗蜜，以方便力成就众生，具足一切种智，得阿耨多罗三藐三菩提，转法轮。如是，须菩提，菩萨摩诃萨无相、无得、无作法中，具足羼提波罗蜜。”<br>
      　　须菩提言：“世尊，菩萨摩诃萨，云何于诸法无相、无作、无得，能具足毗梨耶波罗蜜？”<br>
      　　佛告须菩提：“菩萨摩诃萨行般若波罗蜜时，成就身精进、心精进。入初禅，乃至入第四禅，受种种神通力，能分一身为多身，乃至手扪摸日月。成就身精进故，飞到东方过无量百千万诸佛世界，供养诸佛饮食、衣服、医药、卧具、香华、璎珞种种所须，乃至阿耨多罗三藐三菩提，福德果报，终不灭尽。是菩萨得阿耨多罗三藐三菩提时，一切世间天及人，勤设供养衣服、饮食，乃至入无余涅槃后舍利，及弟子得供养。亦以是神通力故，至诸佛所，听受法教，乃至阿耨多罗三藐三菩提，终不违失。是菩萨修一切种智时，净佛世界，成就众生。如是，须菩提，菩萨摩诃萨行般若波罗蜜，成就身精进，能具足毗梨耶波罗蜜。须菩提，云何菩萨成就心精进，能具足毗梨耶波罗蜜？须菩提，菩萨摩诃萨心精进，以是心精进圣无漏，入八圣道分精进，不令身、口不善业得入；亦不取诸法相，若常、若无常，若苦、若乐，若我、若无我，若有为、若无为，若欲界、若色界、若无色界，若有漏性、若无漏性，若初禅乃至第四禅，若慈悲喜舍，若无边虚空处乃至非有想非无想处，若四念处，若四正勤、四如意足、五根、五力、七觉分、八圣道分，若空、无相、无作，若佛十力，乃至十八不共法，不取相。若常、若无常，若苦、若乐，若我、若无我，若须陀洹果、斯陀含果、阿那含果、阿罗汉果、若辟支佛道，若菩萨道、若阿耨多罗三藐三菩提，若是须陀洹、斯陀含、阿那含、阿罗汉，若是辟支佛，是菩萨，是佛，不取相。是众生断三结故，得须陀洹；是众生三毒薄故，得斯陀含；是众生断下分结故，得阿那含；是众生断上分结故，得阿罗汉；是众生以辟支佛道故，作辟支佛；是众生行道种智故，名菩萨，亦不取是诸相。何以故？不可以性取相，是性无故。是菩萨以是心精进故，广利益众生，亦不得众生，是为菩萨具足毗梨耶波罗蜜。具足诸佛法，净佛国土，成就众生，不可得故。是菩萨身精进、心精进成就故，摄取一切诸善法；是法亦不著故，从一佛国至一佛国，为利益众生，所作神通，随意无碍，若雨诸华，若诸名香，若作妓乐，若动大地，若放光明，若示七宝庄严国土，若现种种身，若放大智光明，令知圣道，令远离杀生乃至邪见。或以布施利益众生，或以持戒，或支解身体，或以妻子，或以国城，或以己身给施，随所方便，利益众生。如是，须菩提，菩萨摩诃萨行般若波罗蜜，无相、无作、无得诸法中，用身心精进，能具足毗梨耶波罗蜜。”<br>
      　　“世尊，云何菩萨摩诃萨行般若波罗蜜，住无相、无作、无得法中，能具足禅波罗蜜？”<br>
      　　“须菩提，菩萨摩诃萨，除佛诸禅定，余一切诸禅三昧，皆能具足。是菩萨离诸欲、诸恶不善法，离生喜乐，有觉有观，入初禅，乃至入第四禅。以是慈悲喜舍心，遍满一方乃至十方，一切世间遍满。是菩萨过一切色相，灭有对相，不念别异相故，入无边空处，乃至入非有想非无想处。是菩萨于禅波罗蜜中住，逆顺入八背舍、九次第定，入空三昧，无相、无作三昧，或时入如电光三昧，或时入圣正三昧，或时入如金刚三昧。是菩萨住禅波罗蜜中，修三十七助道法，用道种智入一切禅定，过干慧地、性地、八人地、见地、薄地、离欲地、已办地、辟支佛地，入菩萨位；入菩萨位已，具足佛地。是诸地中行，乃至阿耨多罗三藐三菩提，不中道取道果。是菩萨住是禅波罗蜜中，从一佛国至一佛国，供养诸佛，从诸佛所植诸善根，净佛国土。从一佛国至一佛国，利益众生，以布施摄取众生，或以持戒，或以三昧，或以智慧，或以解脱，或以解脱知见摄取众生。教众生令得须陀洹果、斯陀含果、阿那含果、阿罗汉果，辟支佛道，诸有善法能令众生得道，皆教令得。是菩萨住此禅波罗蜜中，能生一切陀罗尼门，得四无碍智，报得神通。是菩萨终不入母人胞胎，终不受五欲，无生不生，虽生不为生法所污。何以故？是菩萨见一切作法如幻，而利益众生，亦不得众生，及一切法教众生令得无所得处。是世俗法故，非第一实义。住是禅波罗蜜，一切行禅、定、解脱、三昧，乃至阿耨多罗三藐三菩提，终不离禅波罗蜜。是菩萨行如是道种智时，得一切种智，断一切烦恼习；断已，自益其身，亦益他人；自益益他已，为一切世间天及人、阿修罗作福田。如是，须菩提，菩萨摩诃萨行般若波罗蜜时，具足无相禅波罗蜜。”<br>
      　　“世尊，云何菩萨摩诃萨行般若波罗蜜时，住无相、无作、无得法中，修具足般若波罗蜜？”<br>
      　　“须菩提，菩萨摩诃萨行般若波罗蜜时，于诸法不见定实相。是菩萨见色不定、非实相，乃至见识不定、非实相；不见色生，乃至不见识生；若不见色生乃至不见识生；一切法若有漏、若无漏，不见来处，不见去处，亦不见集处。如是观时，不得色性乃至识性，亦不得有漏、无漏法性。是菩萨行般若波罗蜜时，信解一切诸法无所有相；如是信解已，行内空乃至无法有法空，于诸法无所著，若色、受、想、行、识，乃至阿耨多罗三藐三菩提。是菩萨行无所有般若波罗蜜，能具足菩萨道，所谓六波罗蜜，乃至三十七助道法，佛十力、四无所畏、四无碍智、十八不共法、三十二相、八十随形好。是菩萨住空净佛道中，所谓六波罗蜜、三十七助道法，报得神通，以是法饶益众生：宜以布施摄，教令布施；宜以戒摄，教令持戒；宜以禅定、智慧、解脱、解脱知见摄，教修禅定、智慧、解脱、解脱知见；宜以诸道法教者，教令得须陀洹果，得斯陀含果、阿那含果、阿罗汉果、辟支佛道；宜以佛道化者，教令得菩萨道，具足佛道。如是等，随其所应道地而教化之，各令得所。是菩萨现种种神通力时，过无量恒河沙国土，度脱众生，随其所须，皆化给之，各令满足。从一国土至一国土，见净妙国土，以自庄严己佛国土。譬如他化自在天中，资生所须，随意自至；亦如诸净佛国，离于求欲。是人以是报得檀波罗蜜、尸罗波罗蜜、羼提波罗蜜、毗梨耶波罗蜜、禅波罗蜜、般若波罗蜜，报得五神通，行菩萨道种智，成就一切功德，当得阿耨多罗三藐三菩提。是菩萨尔时不受色法乃至识，不受一切法若善、若不善，若世间、若出世间，若有漏、若无漏，若有为、若无为，如是一切法皆不受。是菩萨得阿耨多罗三藐三菩提时，国土一切所有资生之物，皆无有主。何以故？菩萨行一切法不受，以不可得故。如是，须菩提，菩萨摩诃萨无相法中，能具足般若波罗蜜。”　　<br>
      　　【论】问曰：问者、答者，俱言无所有，云何分别知是问、是答？<br>
      　　答曰：所言法虽一而心异，问者以著心问，答者以无著心答。须菩提意谓：无所有中不应发心。须菩提为听者著心故作是问。诸法空中，不见菩萨发心者，不见众生可利益者，不见阿耨多罗三藐三菩提，是故于无所有法中作难：若一切法无所有性，菩萨见何利故发心？须菩提于菩萨、众生、阿耨多罗三藐三菩提中不疑，但问无所有法。佛答：正以无所有空故能发心，若无所有空，菩萨、众生、阿耨多罗三藐三菩提，亦皆空无所有，云何起难？若众生、菩萨及阿耨多罗三藐三菩提，离无所有空者，可有是难。如先说，毕竟空于诸法无所障碍，何妨发心？佛还以无所有空，破须菩提所问。亦复自说因缘：须菩提，著心者难得解脱。是人从无始生死中来，以一切烦恼故染著诸法，闻有亦著，闻空亦著，得失亦著，如是众生难可勉出。是故菩萨发无上道心，自以相好严身，得梵音声，有大威德，知众生三世心根本，以种种神通力，因缘譬喻，为说无所有法、空解脱门，引导其心。众生见如是希有事，即时其心柔软，信佛受法。是故经说：著有者难得解脱；有所得者，无道、无果、无阿耨多罗三藐三菩提。<br>
      　　须菩提问：世尊，若有所得者，无道、无果、无阿耨多罗三藐三菩提；无所得者，有道、有果不？佛答：无所有即是道，即是果，即是阿耨多罗三藐三菩提。若人不分别是有所得、是无所得，入诸法实相毕竟空中，是亦无所得即是道，即是果，即是阿耨多罗三藐三菩提。不破坏诸法实相故，法性即是诸法实相。<br>
      　　须菩提意谓：法性，正行、邪行常不可破坏，何以佛言不坏法性是道、是果？佛答：法性虽不可破坏，众生邪行故，名为破坏。如虚空云雾生尘，虽不能染，亦名不净。如人实欲染污虚空，是人为欲染污法性，无是事故。佛说譬喻：若人欲坏法性，是人欲于无所有法中，得道、得果、得阿耨多罗三藐三菩提。<br>
      　　须菩提白佛言：若无所有即是道，云何有十地等诸菩萨法？如经广说。<br>
      　　问曰：此事佛已先答，所谓若法空，菩萨见何事故发心？今言若法空，云何有初地等？佛皆以空答，今须菩提何以更问？<br>
      　　答曰：以众生著心难解故更问。是众中，有新发意菩萨，闻是诸法实相空，即生著心。佛破其著，亦著所破法，须菩提为是人故更问。佛答须菩提：以无所得故有初地，乃至般涅槃后舍利得供养。有所著中，不可说初地及诸功德；亦以无所得因缘故，从布施乃至诸神通，无有差别，无有差别故不应难！<br>
      　　须菩提复问：云何无所得布施，乃至诸神通无有差别？佛答：菩萨从初发心已来，似阿耨多罗三藐三菩提寂灭相，布施毕竟空，所谓不得施者、受者、财物而行布施，如是布施中无有分别；乃至不得菩提而得阿耨多罗三藐三菩提，亦如是。是名菩萨行无所得般若波罗蜜。行是无所得般若波罗蜜，魔若魔天不能破坏。<br>
      　　一念中行六波罗蜜者，问曰：须菩提何以故问一念中行六波罗蜜等诸功德？<br>
      　　答曰：须菩提从佛闻般若波罗蜜甚深无所有相，于诸法中无碍相，若尔者，则无所不能，无事不作，云何菩萨一念中能摄六波罗蜜乃至八十随形好？初发心时，以著有无心重故，渐渐次第行；今有无悉舍故，无所不能，是故问。佛答：菩萨不离般若波罗蜜，行布施等诸功德，无障碍故，能一念中行；若远离般若波罗蜜，则渐渐次第行。<br>
      　　须菩提问：云何名不远离？佛答：菩萨不以二相行布施等。<br>
      　　复问：云何不以二相？佛答：菩萨行般若波罗蜜时，欲具足檀波罗蜜，于布施一念中摄一切善法，如先说。何等是一念？所谓菩萨得无生法忍，断一切烦恼，除诸忆想分别，安住无漏心中，布施一切。无漏心是无相相，菩萨住是心中，不见谁施、谁受、谁物，离一切相心布施。不见有一法，乃至阿耨多罗三藐三菩提尚不见，何况余法？是名不二相。乃至八十随形好，亦如是。<br>
      　　须菩提更以异事问此义：世尊，诸法无相、无作、无起，云何能具足檀波罗蜜等，乃至八十随形好？佛答：菩萨无相、无作法中，不取相故，无障碍心布施，须食与食等，经中已委悉。又先品中亦广说，是故更不解。无漏、无相六波罗蜜有二种：一者、得无生法忍菩萨所行，二者、未得无生法忍菩萨所行。得无生法忍菩萨所行，如此中所说。何以故？住无相、无漏心中，行布施等诸法故。<br>
      　　问曰：生身菩萨贪惜未除故，割截甚痛，是则为难；得无生法忍菩萨，如化人所作，割截无痛，有何恩分？<br>
      　　答曰：得无生法忍菩萨，行是六波罗蜜为难。所以者何？得无生法忍寂灭心，应受涅槃乐，而舍此寂灭乐，入众生中受种种身，或为贱人，或为畜生等，是则为难！生身菩萨贪爱未除，著佛身故，以身布施，是为悕望，非清净施，是故不如。复次，行无漏、无相六波罗蜜，是时能具足；有漏、有相，则不能具足，是故能具足者，有大恩分。</p>
<div class="jwbt-box"><div class="jwbt"><a name=j1163-05-20><a href="1163-05.htm#MENU-top">大智度论卷第八十八</div></a></a>
<div class="jwbtbm"><a name=j1163-05-21><a href="1163-05.htm#MENU-top">释六喻品第七十七</div></div></a></a>
<p>　　【经】须菩提白佛言：“世尊，云何无相、不可分别、自相空诸法中，具足修六波罗蜜，所谓檀波罗蜜、尸罗波罗蜜、羼提波罗蜜、毗梨耶波罗蜜、禅波罗蜜、般若波罗蜜？世尊，云何无异法中而分别说异相？云何般若波罗蜜摄檀、尸、羼、精进、禅？云何行异相法，以一相道得果？”<br>
      　　佛告须菩提：“菩萨摩诃萨，住五阴，如梦、如响、如影、如焰、如幻、如化，住是中行布施、持戒、修忍辱、勤精进、入禅定、修智慧。知是五阴实如梦、如响、如影、如焰、如幻、如化；五阴如梦无相，乃至如化无相。何以故？梦无自性，响、影、焰、幻、化，皆无自性。若法无自性，是法无相；若法无相，是法一相，所谓无相。以是因缘故，须菩提，当知菩萨布施无相，受者无相。能如是知布施，是能具足檀波罗蜜，乃至能具足般若波罗蜜，能具足四念处乃至八圣道分，能具足内空乃至无法有法空，能具足空三昧、无相、无作三昧，能具足八背舍、九次第定、五神通、五百陀罗尼门，能具足佛十力、四无所畏、四无碍智、十八不共法。是菩萨住是报得无漏法中，飞到东方无量国土，供养诸佛衣服、饮食，乃至随其所须而供养之。亦利益众生，应以布施摄者，而布施摄之；应以持戒摄者，教令持戒；应以忍辱、精进、禅定、智慧摄者，教令忍辱、精进、禅定、智慧而摄取之；乃至应以种种善法摄者，以种种善法而摄取之。是菩萨成就是一切善法，受世间身，不为世间生死所污；为众生故，于天人中受尊贵富乐，以是尊贵富乐摄取众生。是菩萨知一切法无相故，知须陀洹果亦不于中住，知斯陀含果、阿那含果、阿罗汉果亦不于中住，知辟支佛道亦不于中住。何以故？是菩萨用一切种智知一切法已，应当得一切种智，不与声闻、辟支佛共。如是，须菩提，菩萨摩诃萨知一切法无相已，知六波罗蜜无相，乃至知一切佛法无相。<br>
      　　“复次，须菩提，菩萨摩诃萨住五阴如梦、如响、如影、如焰、如幻、如化，能具足无相尸罗波罗蜜，是戒不缺、不破、不杂、不著，圣人所赞无漏戒，入八圣道分；住是戒中持一切戒，所谓名字戒、自然戒、律仪戒、作戒、无作戒、威仪戒、非威仪戒。是菩萨成就诸戒，不作是愿：‘我以此戒因缘故，生刹利大姓、婆罗门大姓、居士大家、若小王家、若转轮圣王家，若四天王天处生，若三十三天、夜摩天、兜率陀天、化乐天、他化自在天。’不作是愿：‘我持戒因缘故，当得须陀洹果、斯陀含果、阿那含果、阿罗汉果、辟支佛道。’何以故？一切法无相，所谓一相，无相法不能得无相法，有相法不能得有相法，无相法不能得有相法，有相法不能得无相法。如是，须菩提，菩萨摩诃萨行般若波罗蜜时，能具足无相尸罗波罗蜜而入菩萨位。入菩萨位已，得无生法忍，行道种智，得报得五神通，住五百陀罗尼门，得四无碍智。从一佛国至一佛国，供养诸佛，成就众生，净佛国土。虽入五道中，生死业报不能染污。须菩提，譬如化转轮圣王，虽坐卧行住，不见来处，不见去处，不见住处、坐处、卧处，而能利益众生，亦不得众生，菩萨亦如是。须菩提，譬如须扇多佛，得阿耨多罗三藐三菩提，为三乘转法轮，无有得菩萨记者；化作佛已，舍寿命，入无余涅槃。须菩提，菩萨亦如是，行般若波罗蜜时，能具足尸罗波罗蜜；具足尸罗波罗蜜已，摄一切善法。<br>
      　　“复次，须菩提，菩萨摩诃萨行般若波罗蜜时，住五阴如梦、如响、如影、如焰、如幻、如化，具足无相羼提波罗蜜。”<br>
      　　“世尊，云何菩萨摩诃萨，具足无相羼提波罗蜜？”<br>
      　　“须菩提，菩萨摩诃萨住二忍中，能具足羼提波罗蜜。何等二忍？生忍、法忍。从初发意，乃至坐道场，于其中间，若一切众生来骂詈、粗恶语，或以瓦石、刀杖加是菩萨，是菩萨欲具足羼提波罗蜜故，乃至不生一念恶。是菩萨如是思惟：‘骂我者谁？割我者谁？以恶言加我，以瓦石、刀杖害我者谁？’何以故？是菩萨于一切法得无相忍故，云何作是念：‘是人骂我、害我！’若菩萨摩诃萨如是行，能具足羼提波罗蜜，以是羼提波罗蜜具足故，得无生法忍。”<br>
      　　须菩提白佛言：“世尊，云何为无生法忍？是忍何所断？何所知？”<br>
      　　佛告须菩提：“得法忍，乃至不生少许不善法，是故名无生忍。一切菩萨所断烦恼尽，是名断；用智慧知一切法不生，是名知。”<br>
      　　须菩提白佛言：“世尊，诸声闻、辟支佛无生法忍，菩萨无生法忍，有何等异？”<br>
      　　佛告须菩提：“诸须陀洹若智、若断，是名菩萨忍；斯陀含若智、若断，是名菩萨忍；阿那含若智、若断，是名菩萨忍；阿罗汉若智、若断，是名菩萨忍；辟支佛若智、若断，是名菩萨忍，是为异。须菩提，菩萨摩诃萨成就是忍，胜一切声闻、辟支佛。住是报得无生忍中行菩萨道，能具足道种智；具足道种智故，常不离三十七助道法，及空、无相、无作三昧，常不离五神通；不离五神通故，能成就众生，净佛国土；成就众生，净佛国土已，当得一切种智。如是，须菩提，菩萨摩诃萨具足无相羼提波罗蜜。<br>
      　　“复次，须菩提，菩萨摩诃萨住无相五阴，如梦、如响、如影、如焰、如幻、如化，行身精进、心精进。以身精进故起神通，起神通故，到十方国土，供养诸佛，饶益众生；以身精进力教化众生，令住三乘。如是，须菩提，菩萨摩诃萨行般若波罗蜜，能具足无相精进波罗蜜。是菩萨以心精进、圣无漏精进，入八圣道分中，能具足毗梨耶波罗蜜。是毗梨耶波罗蜜，皆摄一切善法，所谓四念处、四正勤、四如意足、五根、五力、七觉分、八圣道分，四禅、四无量心、四无色定、八解脱、九次第定，佛十力、四无所畏，四无碍智、十八不共法。是中菩萨行是法，应具足一切种智；具足一切种智已，断一切烦恼习，具足满三十二相，身放无等无量光明；放光明已，三转十二行法轮；法轮转故，三千大千世界六种震动，光明遍照三千大千世界，三千大千世界中众生闻说法声，皆以三乘法而得度脱。如是，须菩提，菩萨摩诃萨住精进波罗蜜中，能大饶益，及能具足一切种智。<br>
      　　“复次，须菩提，菩萨住无相五阴，如梦、如响、如影、如焰、如幻、如化，能具足禅波罗蜜。”<br>
      　　“世尊，云何菩萨住五阴如梦、如响、如影、如焰、如幻、如化，能具足禅波罗蜜？”<br>
      　　“须菩提，菩萨摩诃萨入初禅，乃至第四禅，入慈悲喜舍无量心，入无边虚空处乃至非有想非无想处，入空三昧、无相、无作三昧，入如电光三昧，入如金刚三昧，入圣正三昧；除诸佛三昧，诸余三昧，若共声闻、辟支佛三昧，皆证皆入，亦不受三昧味，亦不受三昧果。何以故？是菩萨知是三昧无相、无所有性，当云何于无相法受无相法味，无所有法受无所有法味？若不受味，则不随禅定力生，若色界、若无色界。何以故？是菩萨不见是三界，亦不见是禅，亦不见入禅者，亦不见用法入禅者。若不得是法，即能具足无相禅波罗蜜；菩萨用是禅波罗蜜，能过声闻、辟支佛地。”<br>
      　　须菩提白佛言：“世尊，云何菩萨具足无相禅波罗蜜故，能过声闻、辟支佛地？”<br>
      　　佛告须菩提：“菩萨善学内空，善学外空，乃至善学无法有法空。于是诸空，无法可住处，若须陀洹果、若斯陀含果、阿那含果、阿罗汉果，乃至一切种智。是诸空亦空，菩萨摩诃萨行如是诸空，能入菩萨位中。”<br>
      　　须菩提白佛言：“世尊，云何菩萨摩诃萨位？云何非位？”<br>
      　　“须菩提，一切有所得是非菩萨位，一切无所得是菩萨位。”<br>
      　　“世尊，何等是有所得？何等是无所得？”<br>
      　　“须菩提，色是有所得，受、想、行、识是有所得；眼、耳、鼻、舌、身、意，乃至一切种智有所得，是非菩萨位。须菩提，菩萨位者，是诸法不可示、不可说。何等法不可示、不可说？若色乃至一切种智。何以故？须菩提，色性是不可示、不可说，乃至一切种智性是不可示、不可说。须菩提，如是名菩萨位。是菩萨入位中，一切禅定、三昧具足，尚不随禅定、三昧力生，何况住淫、怒、痴，于中起罪业生？菩萨但住如幻法中饶益众生，亦不得众生及如幻法。若无所得，是时能成就众生，净佛国土。如是，须菩提，是名菩萨具足无相禅波罗蜜，乃至能转法轮，所谓不可得法轮。<br>
      　　“复次，须菩提，菩萨摩诃萨行般若波罗蜜，知一切法如梦、如响、如焰、如影、如幻、如化。”<br>
      　　须菩提白佛言：“世尊，菩萨摩诃萨云何知一切法如梦、如响、如影、如焰、如幻、如化？”<br>
      　　“须菩提，菩萨摩诃萨行般若波罗蜜时，不见梦、不见见梦者，不见响、不见闻响者，不见影、不见见影者，不见焰、不见见焰者，不见幻、不见见幻者，不见化、不见见化者。何以故？是梦、响、影、焰、幻、化，皆是凡夫愚人颠倒法故。阿罗汉不见梦、不见见梦者，乃至不见化、不见见化者；辟支佛、菩萨摩诃萨、诸佛，亦不见梦、不见见梦者，乃至不见化、亦不见见化者。何以故？一切法无所有性，不生、不定。”<br>
      　　“若法无所有性，不生、不定，菩萨摩诃萨当云何行般若波罗蜜？”<br>
      　　“是中取生相、定相，是处不然。何以故？若诸法少多有性，有生、有定，不名修般若波罗蜜。如是，须菩提，菩萨摩诃萨行般若波罗蜜，不著色乃至不著识，不著欲、色、无色界，不著诸禅、解脱、三昧，不著四念处乃至八圣道分，不著空三昧、无相、无作三昧，不著檀波罗蜜、尸罗波罗蜜、羼提波罗蜜、毗梨耶波罗蜜、禅波罗蜜、般若波罗蜜。不著故能具足菩萨初地，于初地中亦不生著。何以故？是菩萨不得是地，云何生贪著？乃至十地亦如是。是菩萨行般若波罗蜜，亦不得般若波罗蜜；若行般若波罗蜜时，不得般若波罗蜜，是时见一切法皆入般若波罗蜜中，亦不得是法。何以故？是诸法与般若波罗蜜，无二无别。何以故？诸法入如、法性、实际故，无分别。”<br>
      　　须菩提白佛言：“世尊，若诸法无相、无分别，云何说是善、是不善，是有漏、是无漏，是世间、是出世间，是有为、是无为？”<br>
      　　“须菩提，于汝意云何？诸法实相中，有法可说是善、是不善，乃至是有为、是无为，是须陀洹果乃至是阿罗汉、是辟支佛、是菩萨、是阿耨多罗三藐三菩提不？”<br>
      　　“世尊，不可说也！”<br>
      　　“须菩提，以是因缘故，当知一切法无相、无分别，无生、无定，不可示。须菩提，我本行菩萨道时，亦无有法可得性，若色、若受想行识，乃至若有为、若无为，须陀洹果乃至阿耨多罗三藐三菩提。如是，须菩提，菩萨摩诃萨行般若波罗蜜，从初发意，乃至阿耨多罗三藐三菩提，应善学诸法性！善学诸法性故，是名阿耨多罗三藐三菩提道。行是道，能具足六波罗蜜，成就众生，净佛国土；住是法中得阿耨多罗三藐三菩提，以三乘法度脱众生，亦不著三乘。如是，须菩提，菩萨摩诃萨，以无相法应学般若波罗蜜！”　　<br>
      　　【论】问曰：须菩提问佛：若诸法无相、无分别，云何差别说六波罗蜜？佛还答：菩萨住是如梦五众中，能具足六波罗蜜。须菩提以空问，佛还以空答，此问答云何得别异？<br>
      　　答曰：须菩提问：若诸法空，今眼见菩萨行六波罗蜜作佛！佛答：凡人远实智慧取相，见菩萨行六波罗蜜作佛，著是空法故难。菩萨虽住五众，住五众如幻、如梦空法中，亦以空心行布施，是故虽行诸法，具足波罗蜜，不妨于空。譬如云雾，远视则见，近之则无所见；凡人亦如是，远实相故，见诸佛、菩萨，近实相故，见皆空，是故不妨；不妨故，能于檀波罗蜜一念中，具足行诸善法。是人常修无漏清净波罗蜜故，转身还报得无漏波罗蜜。报得，名更不修行，自然而得；譬如报得眼根，自然能见色。得是报得无漏波罗蜜已，能变一身作无量阿僧祇身，于十方佛所具足闻诸佛甚深法，度脱十方众生，渐渐净佛世界，随愿作佛。<br>
      　　问曰：若诸法空无相，云何分别？云何得知行檀波罗蜜等，各各具足余波罗蜜？<br>
      　　答曰：行者虽不自分别，而诸佛、菩萨说其行檀、行尸，具足诸行。如声闻人入见谛，无漏、无相、无分别法中，余圣人亦数其所入法，知诸法实相，所谓无相相，是名正见；正见得力已，名为正行，是时不恼众生，不作诸恶，是名正语、正业、正命。是时虽无所说，亦无所造，而名为正语、正业。所以者何？是名深妙正语、正业，所谓毕竟不恼众生故。是中发心有所造作，是名精进；系念缘中，是名正念；摄心一处，是名正定。见身、受、心、法实相，是名四念处，乃至七觉意，亦如是。于四念处中，亦如八直圣道中，诸圣人为数。菩萨亦如是，行是无相檀波罗蜜，能具足尸罗波罗蜜等诸善法。如檀波罗蜜、尸罗波罗蜜等摄诸善法，亦如是。<br>
      　　问曰：上品中以一波罗蜜具诸波罗蜜，此无相摄一切法，有何差别？<br>
      　　答曰：上以一念中能具诸波罗蜜，此以诸法虽空无相而能具诸波罗蜜，为异。</p>
<div class="jwbt-box"><div class="jwbtbm"><a name=j1163-05-22><a href="1163-05.htm#MENU-top">释四摄品第七十八之上</div></div></a></a>
<p>　　【经】须菩提白佛言：“世尊，若诸法如梦、如响、如影、如焰、如幻、如化，无有实事，无所有性、自相空者，云何分别是善法、是不善法？是世间法、是出世间法？是有漏法、是无漏法？是有为法、是无为法？是法能得须陀洹果、能得斯陀含果、阿那含果、阿罗汉果、能得辟支佛道，能得阿耨多罗三藐三菩提？”<br>
      　　佛告须菩提：“凡夫愚人得梦、得见梦者，乃至得化、得见化者，起身口意善业、不善业、无记业，起福业、若起罪业、作不动业。是菩萨摩诃萨行般若波罗蜜，住二空中，毕竟空、无始空，为众生说法，作是言：‘诸众生，是色空无所有，受、想、行、识空无所有，十二入、十八界空无所有。色是梦，受、想、行、识是梦，十二入、十八界是梦。色是响、是影、是焰、是幻、是化，受、想、行、识亦如是。十二入、十八界是梦、是响、是影、是焰、是幻是化，是中无阴、入界，无梦亦无见梦者，无响亦无闻响者，无影亦无见影者，无焰亦无见焰者，无幻亦无见幻者，无化亦无见化者。一切法无根本，实性无所有。汝等于无阴中见阴，无入见有入，无界见有界；是一切法皆从因缘和合生，以颠倒心起，属业果报，汝等何以故于诸法空无根本中而取根本相？’是时，菩萨摩诃萨行般若波罗蜜，以方便力故，于悭法中拔出众生，教行檀波罗蜜，持是布施功德，得大福报；从大福报拔出，教令持戒，持戒功德生天上尊贵处；复拔出令住初禅，初禅功德生梵天处，二禅、三禅、四禅、无边空处、识处、无所有处、非有想非无想处亦如是。众生行是布施及布施果报、持戒及持戒果报、禅定及禅定果报，种种因缘拔出安置无余涅槃及涅槃道中，所谓四念处、四正勤、四如意足、五根、五力、七觉分、八圣道分，空解脱门、无相、无作解脱门，八背舍、九次第定，佛十力、四无所畏、四无碍智、十八不共法，安隐众生，令住圣无漏法，无色、无形、无对法中。有可得须陀洹果者，安隐教化，令住须陀洹果；可得斯陀含果、阿那含果、阿罗汉果、辟支佛道者，令住斯陀含果、阿那含果、阿罗汉果、辟支佛道；可得阿耨多罗三藐三菩提者，安隐教化，令住阿耨多罗三藐三菩提中。”<br>
      　　须菩提白佛言：“世尊，诸菩萨摩诃萨甚希有难及！能行是深般若波罗蜜，诸法无所有性，毕竟空、无始空，而分别诸法是善、是不善，是有漏、是无漏，乃至是有为、是无为。”<br>
      　　佛告须菩提：“如是，如是。诸菩萨摩诃萨甚希有难及，能行是深般若波罗蜜，诸法无所有性，毕竟空、无始空，而分别诸法。须菩提，汝等若知是菩萨摩诃萨希有难及法，则知一切声闻、辟支佛不能报，何况余人？”<br>
      　　须菩提白佛言：“世尊，何等是菩萨摩诃萨希有难及法，诸声闻、辟支佛所无有？”<br>
      　　佛告须菩提：“一心谛听！有菩萨摩诃萨行般若波罗蜜，住报得六波罗蜜中，及住报得五神通、三十七助道法，住诸陀罗尼、诸无碍智，到十方世界：可以布施度者，以布施摄之；可以持戒度者，以持戒摄之；可以忍辱、精进、禅定、智慧度者，随其所应而摄取之；可以初禅度者，以初禅摄取之；可以二禅、三禅、四禅、无边空处、无边识处、无所有处、非有想非无想处度者，随其所应而摄取之；可以慈悲喜舍心度者，以慈悲喜舍心摄取之；可以四念处、四正勤、四如意足、五根、五力、七觉分、八圣道分、空三昧、无相、无作三昧度者，随而摄之。”<br>
      　　“世尊，菩萨摩诃萨，云何以布施饶益众生？”<br>
      　　“须菩提，菩萨行般若波罗蜜时，布施随其所须，饮食、衣服、车马、香华、缨络种种所须，尽给与之，若供养佛、辟支佛、阿罗汉、阿那含、斯陀含、须陀洹等无异。若施八正道中人及凡人，下至禽兽，皆无分别，等一布施。何以故？一切法不异、不分别故。是菩萨无异、无分别布施已，当得无分别报，所谓一切种智。须菩提，若菩萨摩诃萨见乞丐者，若生是心：‘佛是福田，我应供养；禽兽非福田，不应供养。’是非菩萨法。何以故？菩萨摩诃萨发阿耨多罗三藐三菩提心，不作是念：‘是众生应以布施饶益，是不应布施。’是众生布施因缘故，生刹利大姓、婆罗门大姓、居士大家，乃至以是布施因缘，以三乘法度之，令入无余涅槃。若众生来从菩萨乞，亦不生异心分别，应与是，不应与是。何以故？是菩萨为是众生故，发阿耨多罗三藐三菩提心。若分别简择，便堕诸佛、菩萨、辟支佛、学无学人、一切世间天及人诃责处：‘谁请汝救一切众生？汝为一切众生舍、一切众生护、一切众生依，而分别简择应与不应与？’<br>
      　　“复次，若菩萨摩诃萨行般若波罗蜜时，若人、若非人来，欲求乞菩萨身体肢节，是时不应生二心，若与、若不与。何以故？是菩萨摩诃萨为众生故受身，众生来取，何可不与？‘我以饶益众生故受是身，众生不乞，自应与之，何况乞而不与？’菩萨摩诃萨行般若波罗蜜，应如是学！<br>
      　　“复次，须菩提，菩萨摩诃萨见有乞者，应生是念：‘是中谁与谁受？所施何物？是一切法，自性皆不可得，以毕竟空故，空相法无与无夺。何以故？毕竟空故，内空故，外空、内外空、大空、第一义空、自相空故。’住是诸空布施，是时具足檀波罗蜜；具足檀波罗蜜故，若断内外法时，作是念：‘截我者谁？割我者谁？’<br>
      　　“复次，须菩提，我以佛眼见东方如恒河沙等诸菩萨摩诃萨，入大地狱，令火灭汤冷，以三事教化：一者、神通，二者、知他心，三者、说法。是菩萨以神通力，令大地狱火灭汤冷；知他心，以慈悲喜舍，随意说法。是众生于菩萨生清净心，从地狱得脱，渐以三乘法得尽苦际。南西北方、四维、上、下亦如是。<br>
      　　“复次，须菩提，我以佛眼观十方世界，见如恒河沙等国土中诸菩萨，为诸佛给使，供给诸佛，随意爱乐恭敬；若诸佛所说，尽能受持，乃至阿耨多罗三藐三菩提，终不忘失。<br>
      　　“复次，须菩提，我以佛眼观十方如恒河沙等国土中诸菩萨摩诃萨，为畜生故，舍其寿命，割截身体，分散诸方；诸有众生食是诸菩萨摩诃萨肉，皆爱敬菩萨，以爱敬故，即得离畜生道，值遇诸佛，闻佛说法，如说修行，渐以三乘，声闻、辟支佛、佛法，于无余涅槃而般涅槃。如是，须菩提，诸菩萨摩诃萨所益甚多，教化众生令发阿耨多罗三藐三菩提心，如说修行，乃至于无余涅槃而般涅槃。<br>
      　　“复次，须菩提，我以佛眼见十方如恒河沙等国土中诸菩萨摩诃萨，除诸饿鬼饥渴苦，是诸饿鬼皆爱敬菩萨，以爱敬故，得离饿鬼道，值遇诸佛，闻诸佛说法，如说修行，渐以三乘，声闻、辟支佛、佛法，而般涅槃，乃至无余涅槃。如是，须菩提，菩萨摩诃萨为度众生故，行大悲心。<br>
      　　“复次，须菩提，我以佛眼见诸菩萨摩诃萨，在四天王天上说法，在三十三天、夜摩天、兜率陀天、化乐天、他化自在天上说法，诸天闻菩萨说法，渐以三乘而得灭度。须菩提，是诸天众中，有贪著五欲者，是菩萨示现火起，烧其宫殿，而为说法，作是言：‘诸天，一切有为法，悉皆无常，谁得安者？’<br>
      　　“复次，须菩提，我以佛眼观十方世界，见如恒河沙等国土中诸梵天著于邪见，诸菩萨摩诃萨教令远离邪见，作是言：‘汝等云何于空相虚妄诸法中而生邪见？’如是，须菩提，菩萨摩诃萨住大慈心，为众生说法。须菩提，是为诸菩萨希有难及法。<br>
      　　“复次，须菩提，我以佛眼观十方世界如恒河沙等国土中，诸菩萨摩诃萨以四事摄取众生。何等四？布施、爱语、利益、同事。<br>
      　　“云何菩萨以布施摄众生？须菩提，菩萨以二种施摄取众生：财施、法施。<br>
      　　“何等财施摄取众生？须菩提，菩萨摩诃萨，以金银、琉璃、玻璃、真珠、珂贝、珊瑚等诸宝物，或以饮食、衣服、卧具、房舍、灯烛、香华、缨络，若男、若女，若牛羊象马、车乘，若以己身给施众生。语众生言：‘汝等若有所须，各来取之，如取己物，莫得疑难！’是菩萨施已，教三归依，归依佛、归依法、归依僧；或教受五戒，或教一日戒；或教初禅，乃至教非有想非无想定；或教慈悲喜舍；或教念佛、念法、念僧、念戒、念舍、念天；或教不净观，或教安那般那观，或相、或触；或教四念处、四正勤、四如意足、五根、五力、七觉分、八圣道分，空三昧、无相、无作三昧，八背舍、九次第定，佛十力、四无所畏、四无碍智、十八不共法、大慈大悲、三十二相、八十随形好；或教须陀洹果、斯陀含果、阿那含果、阿罗汉果，或教辟支佛道，或教阿耨多罗三藐三菩提。如是，须菩提，菩萨摩诃萨行般若波罗蜜，以方便力教众生，财施已，复教令得无上安隐涅槃。须菩提，是名菩萨摩诃萨希有难及法。<br>
      　　“须菩提，菩萨云何以法施摄取众生？须菩提，法施有二种：一者、世间，二者、出世间。何等为世间法施？敷演显示世间法，所谓不净观、安那般那念，四禅、四无量心、四无色定，如是等世间法，诸余共凡夫所行法，是名世间法施。是菩萨如是世间法施已，种种因缘教化，令远离世间法；远离世间法已，以方便力，令得圣无漏法及圣无漏法果。何等是圣无漏法？何等是圣无漏法果？圣无漏法者，三十七助道法、三解脱门；圣无漏法果者，须陀洹果乃至阿罗汉果、辟支佛道，阿耨多罗三藐三菩提。<br>
      　　“复次，须菩提，菩萨摩诃萨圣无漏法，须陀洹果中智慧，乃至阿罗汉果中智慧，辟支佛道中智慧，三十七助道法中智慧，六波罗蜜中智慧，乃至大慈大悲中智慧。如是等一切法，若世间、若出世间智慧，若有漏、若无漏，若有为、若无为，是法中一切种智，是名菩萨摩诃萨圣无漏法。何等为圣无漏法果？断一切烦恼习，是名圣无漏法果。”<br>
      　　须菩提白佛言：“世尊，菩萨摩诃萨得一切种智不？”<br>
      　　佛言：“如是，如是。须菩提，菩萨摩诃萨得一切种智。”<br>
      　　须菩提言：“菩萨与佛有何等异？”<br>
      　　佛言：“有异。菩萨摩诃萨得一切种智，是名为佛。所以者何？菩萨心与佛心无有异。菩萨住是一切种智中，于一切法无不照明，是名菩萨摩诃萨世间法施。须菩提，菩萨摩诃萨因世间法施，得出世间法施。如是，须菩提，菩萨摩诃萨教众生令得世间法，以方便力教令得出世间法。”<br>
      　　“须菩提，何等是菩萨出世间法？不共凡夫法同！所谓四念处、四正勤、四如意足、五根、五力、七觉分、八圣道分，三解脱门、八背舍、九次第定，佛十力、四无所畏、四无碍智、十八不共法、三十二相、八十随形好、五百陀罗尼门，是名出世间法。<br>
      　　“须菩提，云何为四念处？菩萨摩诃萨观内身循身，观外身循身，观内外身循身观，勤精进，以一心智慧观身；观身集因缘，观身灭，观身集生灭：行是道无所依，于世间无所爱。受、心、法念处，亦如是。<br>
      　　“须菩提，云何为四正勤？未生恶不善法，为不生故勤，生欲精进；已生恶不善法，为断故勤，生欲精进；未生善法，为生故勤，生欲精进；已生诸善法，为增长修具足故勤，生欲精进。是名四正勤。<br>
      　　“须菩提，云何为四如意足？欲三昧断行成就，初如意足；精进三昧、心三昧、思惟三昧断行成就如意足。<br>
      　　“云何为五根？信根、精进根、念根、定根、慧根。<br>
      　　“云何为五力？信力、精进力、念力、定力、慧力。<br>
      　　“云何为七觉分？念觉分、择法觉分、精进觉分、喜觉分、除觉分、定觉分、舍觉分。<br>
      　　“云何为八圣道分？正见、正思惟、正语、正业、正命、正精进、正念、正定。<br>
      　　“云何为三三昧？空三昧门，无相、无作三昧门。云何为空三昧？以空行、无我行摄心，是名空三昧。云何为无相三昧？以寂灭行、离行摄心，是为无相三昧。云何为无作三昧？无常行、苦行摄心，是为无作三昧。<br>
      　　“云何为八背舍？内有色相外观色，是初背舍；内无色相外观色，是二背舍；净背舍，是三背舍；过一切色相，灭有对相，不念一切异相故，观无边虚空，入无边空处；乃至过一切非有想非无想处，入灭受想背舍。是名八背舍。<br>
      　　“云何九次第定？行者离欲、恶不善法，有觉有观，离生喜乐，入初禅；第二、第三、第四，乃至过非有想非无想处，入灭受想定。是名九次第定。<br>
      　　“云何为佛十力？是处不是处如实知；众生过去、未来、现在诸业诸受法，知造业处，知因缘知报；诸禅定、解脱、三昧、定，垢净分别相，如实知；知他众生诸根上下相；知他众生种种欲解；知世间种种无数性；知一切到道相；知种种宿命，一世乃至无量劫；如实知天眼见众生，乃至生善恶道；漏尽故，无漏心解脱，如实知。是为佛十力。<br>
      　　“云何为四无所畏？佛作诚言：‘我是一切正智人。若有沙门、婆罗门，若天、若魔、若梵，若复余众，如实言是法不知，乃至不见是微畏相。以是故我得安隐，得无所畏，安住圣主处，在大众中师子吼，能转梵轮；诸沙门、婆罗门，若天、若魔、若梵，若复余众实不能转。’一无畏也。佛作诚言：‘我一切漏尽。若有沙门、婆罗门，若天、若魔、若梵，若复余众，如实言是漏不尽，乃至不见是微畏相。以是故我得安隐，得无所畏，安住圣主处，在大众中作师子吼，能转梵轮；诸沙门、婆罗门，若天、若魔、若梵，若复余众实不能转。’二无畏也。佛作诚言：‘我说障法。若有沙门、婆罗门，若天、若魔、若梵，若复余众，如实言受是法不障道，乃至不见是微畏相。以是故我得安隐，得无所畏，安住圣主处，在大众中师子吼，能转梵轮；诸沙门、婆罗门，若天、若魔、若梵，若复余众实不能转。’三无畏也。佛作诚言：‘我所说圣道，能出世间，随是行能尽苦。若有沙门、婆罗门，若天、若魔、若梵，若复余众，如实言行是道不能出世间，不能尽苦，乃至不见是微畏相。以是故我得安隐，得无所畏，安住圣主处，在大众中师子吼，能转梵轮；诸沙门、婆罗门，若天、若魔、若梵，若复余众实不能转。’四无畏也。<br>
      　　“云何为四无碍智？一者、义无碍智，二者、法无碍智，三者、辞无碍智，四者、乐说无碍智。云何义无碍智？缘义智慧，是为义无碍智。云何法无碍智？缘法智慧，是为法无碍智。云何为辞无碍智？缘辞智慧，是为辞无碍智。云何为乐说无碍智？缘乐说智慧，是为乐说无碍智。<br>
      　　“云何为十八不共法？一者、诸佛身无失，二者、口无失，三、念无失，四、无异想，五、无不定心，六、无不知舍心，七、欲无减，八、精进无减，九、念无减，十、慧无减，十一、解脱无减，十二、解脱知见无减，十三、一切身业随智慧行，十四、一切口业随智慧行，十五、一切意业随智慧行，十六、智慧知过去世无碍，十七、智慧知未来世无碍，十八、智慧知现在世无碍。<br>
      　　“云何三十二相？一者、足下安平立，平如奩底；二者、足下千辐辋轮，轮相具足；三者、手足指长，胜于余人；四者、手足柔软，胜余身分；五者、足跟广，具足满好；六者、手足指合缦网，胜于余人；七者、足趺高平好，与跟相称；八者、伊泥延鹿腨，腨纤好如伊泥延鹿王；九者、平住，两手摩膝；十者、阴藏相，如马王、象王；十一者、身纵广等，如尼俱卢树；十二者、一一孔一毛生，色青柔软右旋；十三者、毛上向，青色柔软而右旋；十四者、金色相，其色微妙，胜阎浮檀金；十五者、身光面一丈；十六者、皮薄细滑，不受尘垢，不停蚊蚋；十七者、七处满，两足下、两手中、两肩上、项中皆满，字相分明；十八者、两腋下满；十九者、上身如师子；二十者、身广端直；二十一者、肩圆好；二十二者、四十齿；二十三者、齿白齐密而根深；二十四者、四牙最白而大；二十五者、方颊车，如师子；二十六者、味中得上味，咽中二处津液流出；二十七者、舌大软薄，能覆面至耳发际；二十八者、梵音深远，如迦兰频伽声；二十九者、眼色如金精；三十者、眼[目+妾]如牛王；三十一者、眉间白毫相，软白如兜罗绵；三十二者、顶髻肉骨成。是三十二相，佛身成就，光明遍照三千大千世界；若欲广照，遍满十方无量阿僧祇世界，为众生故受丈光；若放无量光，则无日月、时节、岁数。佛音声遍满三千大千世界，若欲大声，则遍满十方无量阿僧祇世界，随众生多少，音声遍至。”　　<br>
      　　【论】问曰：从上已来，处处说诸法性空，云何分别有善、不善，须菩提何以从后已来，品品中义无异，而作种种名问？<br>
      　　答曰：是事上已答。<br>
      　　复次，众生从无始生死已来，著心深难解故，须菩提复作是重问。<br>
      　　复次，是般若波罗蜜欲说是空义要故，数问。<br>
      　　复次，佛在世时，众生利根易悟。佛灭度五百年后，像法中众生爱著佛法，堕著法中，言若诸法皆空，如梦、如幻，何以故有善、不善？以是故，须菩提怜愍未来众生，钝根不解故重问：世尊，若诸法皆空，云何分别有善、不善等？此中佛自说因缘：凡夫颠倒心故，于法皆作颠倒异见，乃至不见一法是实。凡夫于梦法著梦，得梦见梦者，亦著梦中所见事。是人若不信罪福，起三种不善业；若信罪福，起三种善业。善、不善、不动：善名欲界中善法，喜乐果报；不善名忧愁苦恼果报；不动名生色、无色界因缘业。菩萨知是三种业，皆是虚诳不实，住二空中，为众生说法：毕竟空破诸法，无始空破众生相。住中道为众生说法，所谓五众、十二入、十八界，皆是空，如梦、如幻乃至如化，是法中无梦亦无见梦者。菩萨语众生：汝等于空法，颠倒心故生诸著，如经中广说。是菩萨方便力故，于颠倒中拔出众生，著破颠倒法中。譬如悭贪是颠倒，以布施破悭法，而众生著是布施故，为说布施果报无常实空，从布施拔出众生令持戒。持戒及持戒果报中拔出众生，语众生言：天福尽时，无常苦恼，拔出众生令离欲。行禅定，而为说禅定及果报虚诳不实，能令人堕颠倒中。种种因缘，为说布施、持戒、禅定无常过失，令住涅槃；得涅槃方便，所谓四念处乃至十八不共法，令众生住是法中。若布施、持戒、禅定是定实法，则不应令远离。如布施、持戒等破凡夫法，此则因颠倒而生，虽少时益众生，久则变异，能生苦恼故，亦教令舍离。菩萨方便力故，先教众生舍罪，称赞持戒、布施福德。次复为说持戒、布施亦未免无常苦恼，然后为说诸法空，但称赞实法，所谓无余涅槃。<br>
      　　是时，须菩提欢喜甚希有，菩萨能如是知是诸法实相，所谓毕竟空，而为众生说法，令至无余涅槃。佛言：是一种希有。问欲更知菩萨希有法，一切声闻、辟支佛，不能报是菩萨，何况余人？<br>
      　　须菩提问：何等是更有希有法？佛答，如经中说。<br>
      　　问曰：经中教令布施、持戒、禅定，今复更说，有何等异？<br>
      　　答曰：先说生身菩萨，今说变化身；先说一国土，今说无量世界，如是等差别。<br>
      　　问曰：若菩萨知佛是福田，众生非福田，是非菩萨法；菩萨以何力故，能令佛与畜生等？<br>
      　　答曰：菩萨以般若波罗蜜力故，一切法中修毕竟空心，是故于一切法无分别。如畜生，五众、十二入、十八界和合生，名为畜生；佛亦如是，从诸善法和合，假名为佛。若人怜愍众生，得无量福德；于佛著心，起诸恶因缘，得无量罪。是故知一切法毕竟空故，不轻畜生，不著心贵佛。<br>
      　　复次，诸法实相，是一切法无相。是无相中，不分别是佛、是畜生。若分别即是取相，是故等观。<br>
      　　复次，菩萨有二法门：一者、毕竟空法门，二者、分别好恶法门。入空法门，则得等观；入分别法门，诸阿罗汉、辟支佛尚不及佛，何况畜生？为其轻众生，不怜愍布施故，教不分别。<br>
      　　问曰：菩萨身非木石，云何众生来割截而不生异心？<br>
      　　答曰：有人言：“菩萨久修羼提波罗蜜故，能不愁恼；如羼提仙人被截手足，血皆为乳。”有人言：“菩萨无量世来，深修大慈悲心故，虽有割截，亦不愁忧，譬如草木无有瞋心。”有人言：“菩萨深修般若波罗蜜，转身得般若波罗蜜果报空心故，了了知空，割截身时心亦不动。如外物不动，内亦如是，得般若果报故，于诸法中无所分别。”有人言：“是菩萨非生死身，是出三界法性生身，住无漏圣心果报中故，身如木石，而能慈念割截者；是菩萨能生如是心故，割截劫夺内外法时，其心不动，是为菩萨希有法。”<br>
      　　复次，希有法者，如经中说：我以佛眼见十方如恒河沙等世界中菩萨，入地狱中，令火灭汤冷，以三事教化众生，如经中说。<br>
      　　问曰：若尔者，不应有三恶道！<br>
      　　答曰：三恶道众生无边无量，菩萨虽无边无量，众生倍多无量。菩萨随众生可度因缘，若于三恶道中有余功德者，菩萨则度，重罪者则不见菩萨。菩萨一相无分别心故，不一一求觅众生；譬如大赦，及者得脱，不及者则不蒙。<br>
      　　问曰：若众生割截菩萨，或食其肉，应当有罪，云何得度？<br>
      　　答曰：此菩萨本愿：若有众生啖我肉者，当令得度。如经中说：众生食菩萨肉者，则生慈心。譬如有色、声、香、触，人闻见则喜，复有闻见则瞋；味亦如是，有瞋者，有起慈心者。如毗摩罗鞊经：服食香饭，七日得道者，有不得者。非以啖肉故得度，以起发慈心故，得免畜生生善处，值佛得度。有菩萨于无量阿僧祇劫深行慈心，外物给施众生，意犹不满，并自以身布施，尔乃足满。如法华经中药王菩萨，外物珍宝供养佛，意犹不满，以身为灯供养于佛，尔乃足满。<br>
      　　复次，人得外物，虽多不以为恩。所以者何？非所爱重故；得其身时，乃能惊感，是故以身布施。菩萨又为天上诸天说法，如经中广说。人以四事摄之，布施、爱语、利益、同事。布施有二事，如经中广说。<br>
      　　问曰：何以略说余四道，而广说人道中法？<br>
      　　答曰：三恶道中苦多故，众生少疑，若见菩萨大神通希有事，则直信爱著得度；诸天有天眼故，自见罪福因缘果报，菩萨少现神足则解；人以肉眼不见罪福因缘果报，又多著外道邪师，及邪见经书。诸烦恼有二分：一者、属见，二者、属爱。若但有一事，则不能成大罪。三毒人得邪见力，能尽作重恶；邪见人得贪欲、瞋恚，能大作罪事。如须陀洹虽有三毒，无邪见故，不作堕三恶道重罪。是故人中多有三毒邪见，及眼不见罪福因缘故难度，难度故多说。<br>
      　　问曰：若尔者，于四事中何以多说布施，余三略说？<br>
      　　答曰：布施中摄三事故，以财施、法施，教化众生，则无所不摄。复次，四事中初广开布施，则知余三亦如是。<br>
      　　问曰：若尔者，何以略说财施，而广说法施。<br>
      　　答曰：财施少，法施广故。所以者何？财施有量果报，法施无量果报；财施欲界系、欲界报，法施亦三界系果报，亦是出三界果报；财施能与三界富乐，法施能与涅槃常乐。又财施从法施生，闻法则施故。<br>
      　　复次，财施果报，但富乐，无种种；法施亦有富乐，亦有余事，乃至佛道涅槃果报。以是等因缘故，广说法施。二施义，如经中佛自广说。<br>
      　　问曰：经中，须菩提何以故言菩萨得一切种智不？<br>
      　　答曰：须菩提意：若菩萨时得一切种智，则不名菩萨，云何未得佛而能得一切种智？得一切种智故名为佛，若先作佛，何用一切种智为？佛答：今得一切种智，名为菩萨；已得一切种智，名为佛。菩萨时具足佛因缘，生心欲得一切种智，得已名为佛。真实之言，菩萨不得，佛亦不得。所以者何？菩萨未得，佛得已竟，更不复得。世俗法故，说菩萨今得，佛得已竟；第一义中，则无一切法，何况佛及菩萨？又经中言：佛心不异菩萨，菩萨不异佛心，次第相续不断故。又二心如，无异无分别故。<br>
      　　问曰：九次第定、三十二相、八十随形好，此是世间共有法，何以故名为出世间不共法？<br>
      　　答曰：四禅、四无色定、灭受想，名九次第。灭受定，但圣人能得；四禅、四无色定，从初禅起更不杂余心而入二禅，从二禅乃至灭受定，念念中受，不杂余心，名为次第。<br>
      　　凡夫是罪人钝根，云何能得三十二相？如转轮圣王、提婆达、难陀所得相，名字虽同，而威德具足，净洁得处，则不同于佛。如先分别转轮圣王、佛相不同中说。又是相，圣无漏法果报，果自在随意，无量无边；转轮圣王等相，是福德业因缘，不能自在，有量有限。复次，提婆达、难陀有三十相，无三十二；转轮圣王，虽有三十二，无威德，不具足，不得处，与爱等烦恼俱。<br>
      　　八十随形好具足，唯佛菩萨有之，余人正可有少许，或指纤长，或失腹，有如是等无威德之好，不足言。是故说言，出世间不共凡夫法，无咎。<br>
      　　问曰：从初来，处处说诸法五众乃至一切种智，不说是三十二相、八十随形好，今经欲竟，何以品品中说？<br>
      　　答曰：佛有二种身：法身、生身。于二身中，法身为大。法身大，所益多故，上来广说；今经欲讫故，生身义应当说，是故今说。复次，是生身相好庄严，是圣无漏法果报；今次第说，上杂诸波罗蜜说。四念处等诸法义，如先说。十力等是佛法甚深义，今当更略说。<br>
      　　问曰：佛十力者，若总相说则一力，所谓一切种智力；若别相说，千万亿种力。随法为名，今何以但说十力？<br>
      　　答曰：佛实有无量智力，但以众生不能得、不能行故不说。是十力，可度众生事办。所以者何？佛用是处非处力，定知一切法中因果，所谓行恶业、堕恶道有是处，行恶业、生天上无是处；善亦如是。不离五盖，不修七觉得道者，无有是处；离五盖，修七觉得道，有是处。余九力尽入此力中；佛以此力，筹量十方六道中众生可度者、不可度者。可度者，以种种因缘神通变化而度脱之；不可度者，于此人中修舍心。譬如良医，观其病相，审定知其可活则治之，不可活者则舍之。度众生方便者，所谓二力：业力、定力。求其业因缘生处，人以业因缘故受身，缚著世间，禅定因缘故得解脱。行者必应求苦从何生，由何而灭，是故用二力。业力有二分：一者、净业，能断恶业；二者、垢业。净业，名禅定解脱诸三昧；不净业者，能于三界中受身。人有二种：钝根为受身故作业，利根为灭身故作业。<br>
      　　问曰：若尔者，何以不皆令作净业？<br>
      　　答曰：以众生根有利钝故。<br>
      　　问曰：众生何因缘故有利钝？<br>
      　　答曰：以有种种欲力故。恶欲众生，常入恶故钝。欲名嗜好，嗜好罪事，生恶业故钝。善欲者乐道，修助道法故利。<br>
      　　问曰：众生何以不皆作善欲？<br>
      　　答曰：是故佛说世间种种性，恶性、善性。恶性者恶欲，恶欲故根钝。如火热性、水湿性，不应责其所以。<br>
      　　问曰：恶欲即是恶性，有何差别而作二力？<br>
      　　答曰：性先有，欲得因缘而生；譬如先有疮，得触因缘则血出。性在内、欲在外，性重欲轻；性难除、欲易舍，性深欲浅；用性作业必当受报，用欲作业不必受报，有如是等差别。复有人言：“欲常习增长，遂成为性，性亦能生欲。是人若今世、若后世常习是欲，则成为性，住是性中作恶、作善；若住善性则可度，若住恶性则不可度。”佛既知众生二种性已，知其果报，善道、恶道种种差别。恶性者堕三恶道，善性者有四种道：人、天、阿修罗、涅槃道。<br>
      　　问曰：一切到处道力，与天眼力有何差别？<br>
      　　答曰：天眼但见生死时，此中未死时知；见因知果天眼，见现前罪福果，是名一切到处道力。<br>
      　　问曰：声闻、辟支佛亦得涅槃，亦能化众生，何以无是力？<br>
      　　答曰：是故说后三力，三世中众生事，尽能通达遍知：以宿命力，一切众生过去事本末悉知；以天眼生死智力故，一切众生未来世中无量事尽能遍知。作是知已，知现世中众生，可度者为说漏尽法。以是故，但佛有此力，二乘所无。如有一人，即日应得阿罗汉，舍利弗日中时语言：“无得道因缘”，舍而不度；晡时，佛以宿命神通，见过八万劫前得道因缘，今应成就，晡时说法，即得阿罗汉道。<br>
      　　复次，佛以初力知众生可度、不可度相；以第二力知众生为三障所覆、无覆者；以第三力知众生禅定、解脱、净不净者；以第四力知众生根有利、有钝，能通法性、不通者；以第五力知众生根利钝因缘善恶欲；以第六力知二欲因缘种种性；以第七力知众生利钝根善恶果报处七种道；以第八力知众生宿世善恶业障不障；以第九力知众生今世未可度，未来世生处可度；以第十力知是人以空解脱门入涅槃，无相、无作门入涅槃，知是人于见谛道、思惟道中，念念中断若干结使。以是十力筹量众生所应度缘而为说法，是故说法，初无空言。<br>
      　　问曰：佛智慧无量，身相亦应无量！又佛身胜诸天王，何以正与转轮圣王同有三十二相？<br>
      　　答曰：三十二相，不多不少，义如先说。<br>
      　　复次，有人言：“佛、菩萨相不定。”如此中说，随众生所好，可以引导其心者，为现相。又众生不贵金而贵余色，琉璃、玻璃、金刚等；如是世界人，佛则不现金色，观其所好则为现色。又众生不贵纤长指及网缦，以长指利爪为罗刹相，以网缦为水鸟相，造事不便，如著手衣，何用是为？如罽宾国弥帝隶力利菩萨，手网缦，其父恶以为怪，以刀割之，言：“我子何缘如鸟？”有人不好肩圆大，以为似肿；有以腹不现，无腹如饿相；亦有人以青眼为不好，但好白黑分明。是故佛随众生所好而为现相，如是等无有常定。有人言：“此三十二相实定，以神通力变化身，随众生所好而为现相。”有人言：“佛有时神通变化，有时随世界处生。”当生处，不得言神通变化。又于三千大千世界中，随可度众生处生，则为现相，如密迹经中说：或现金色，或现银色，或日月星宿色，或长或短，随可引导众生则为现相。随此间阎浮提中天竺国人所好，则为现三十二相。天竺国人，于今故治肩髆令厚大，头上皆以有结为好。如人相中，说五处长为好。眼、鼻、舌、臂、指、髀、手足相，若轮、若莲华，若贝、若日月，是故佛手足有千辐轮，纤长指，鼻高好，舌广长而薄。如是等皆胜于先所贵者故，起恭敬心。有国土佛为现千万相，或无量阿僧祇相，或五、六、三、四；随天竺所好故，现三十二相、八十种随形好。</p>
<div class="jwbt-box"><div class="jwbt"><a name=j1163-05-23><a href="1163-05.htm#MENU-top">大智度论卷第八十九</div></a></a>
<div class="jwbtbm"><a name=j1163-05-24><a href="1163-05.htm#MENU-top">释四摄品第七十八之下</div></div></a></a>
<p>　　【经】“云何八十随形好？一者、无见顶；二者、鼻直高好，孔不现；三者、眉如初生月，绀琉璃色；四者、耳轮埵成；五者、身坚实，如那罗延；六者、骨际如钩锁；七者、身一时回如象王；八者、行时足去地四寸，而印文现；九者、爪如赤铜色，薄而润泽；十者、膝骨坚著圆好；十一者、身净洁；十二者、身柔软；十三者、身不曲；十四者、指长纤圆；十五者、指文庄严；十六者、脉深；十七者、踝不现；十八者、身润泽；十九者、身自持，不逶迤；二十者、身满足；二十一者、识满足；二十二者、容仪备足；二十三者、住处安无能动者；二十四者、威震一切；二十五者、一切乐观；二十六者、面不大长；二十七者、正容貌，不挠色；二十八者、面具足满；二十九者、唇赤如频婆果色；三十者、音响深；三十一者、脐深圆好；三十二者、毛右旋；三十三者、手足满；三十四者、手足如意；三十五者、手文明直；三十六者、手文长；三十七者、手文不断；三十八者、一切恶心众生见者和悦；三十九者、面广姝好；四十者、面满净如月；四十一者、随众生意，和悦与语；四十二者、毛孔出香气；四十三者、口出无上香；四十四者、仪容如师子；四十五者、进止如象王；四十六者、行法如鹅王；四十七者、头如摩陀罗果；四十八者、一切声分具足；四十九者、牙利；五十者、舌色赤；五十一者、舌薄；五十二者、毛红色；五十三者、毛洁净；五十四者、广长眼；五十五者、孔门相具足；五十六者、手足赤白如莲华色；五十七者、脐不出；五十八者、腹不现；五十九者、细腹；六十者、身不倾动；六十一者、身持重；六十二者、其身分大；六十三者、身长；六十四者、手足净洁软泽；六十五者、边光各一丈；六十六者、光照身而行；六十七者、等视众生；六十八者、不轻众生；六十九者、随众生音声不过不减；七十者、说法不差；七十一者、随众生语言而为说法；七十二者、一发音，报众声；七十三者、次第有因缘说法；七十四者、一切众生不能尽观相；七十五者、观者无厌足；七十六者、发长好；七十七者、发不乱；七十八者、发旋好；七十九者、发色如青珠；八十者、手足有德相。须菩提，是为八十随形好，佛身成就。<br>
      　　“如是，须菩提，菩萨摩诃萨以二施摄取众生，所谓财施、法施，是为菩萨希有难及事。云何为菩萨摩诃萨爱语摄取众生？菩萨摩诃萨以六波罗蜜为众生说法，作是言：‘汝行六波罗蜜，摄一切善法。’云何为菩萨摩诃萨利行摄取众生？菩萨摩诃萨长夜教众生，令行六波罗蜜。云何为菩萨摩诃萨同事摄取众生？菩萨摩诃萨以五神通力故，种种变化，入五道中，与众生同事。以此四事而摄取之。<br>
      　　“复次，须菩提，菩萨摩诃萨行般若波罗蜜时，教化众生：‘善男子，当善学分别诸字，亦当善知一字乃至四十二字。’一切语言，皆入初字门；一切语言，亦入第二字门；乃至第四十二字门，一切语言皆入其中。一字皆入四十二字，四十二字亦入一字，是众生应如是善学四十二字；善学四十二字已，能善说字法；善说字法已，善说无字法。须菩提，如佛善知字法，善知字，善知无字，为无字法故说字法。何以故？须菩提，过一切名字故，名为佛法。”<br>
      　　须菩提白佛言：“世尊，若众生毕竟不可得，法亦不可得，法性亦不可得，毕竟空、无始空故。世尊，菩萨摩诃萨行般若波罗蜜，行禅波罗蜜、毗梨耶波罗蜜、羼提波罗蜜、尸罗波罗蜜、檀波罗蜜时，行四禅、四无量心、四无色定，三十七助道法，十八空，行空、无相、无作三昧，八背舍、九次第定，佛十力、四无所畏、四无碍智、十八不共法、三十二相、八十随形好，云何住报得五神通为众生说法？众生实不可得，众生不可得故，色不可得，乃至识亦不可得；五众不可得故，六波罗蜜，乃至八十随形好，皆不可得。是不可得中，无众生、无色，乃至无八十随形好。世尊，云何菩萨摩诃萨行般若波罗蜜，为众生说法？世尊，菩萨行般若波罗蜜时，菩萨尚不可得，何况当有菩萨法？”<br>
      　　佛告须菩提：“如是，如是，如汝所言。众生不可得故，当知是内空、外空、内外空、空空、大空、第一义空、有为空、无为空、毕竟空、无始空、散空、诸法空、自相空、性空、不可得空、无法空、有法空、无法有法空。众生不可得故，当知五阴空、十二入空、十八界空、十二因缘空、四谛空、我空，寿者、命者、生者、养者、育者、众数者、人者、作者、使作者、起者、使起者、受者、使受者、知者、见者皆空。众生不可得故，当知四禅空、四无量心空、四无色定空，当知四念处空乃至八圣道分空，空空、无相空，无作空，八背舍空、九次第定空。众生不可得故，当知佛十力、四无所畏空，四无碍智、十八不共法空，当知须陀洹果空、斯陀含果空、阿那含果空、阿罗汉果空、辟支佛道空，当知菩萨地空、阿耨多罗三藐三菩提空。须菩提，菩萨摩诃萨如是见一切法空，为众生说法，不失诸空相。是菩萨如是观时，知一切法无碍；知一切法无碍已，不坏诸法相，不二不分别，但为众生如实说法。譬如佛所化人，化人复化作无量千万亿人，有教令布施者，有教持戒、有教忍辱、有教精进、有教禅定、有教智慧，有教四禅、四无量心、四无色定者。于汝意云何？佛所化人，有分别破坏诸法不？”<br>
      　　须菩提言：“不也，世尊。是化人无心、无心数法，云何分别破坏诸法？”<br>
      　　“以是故，须菩提，当知菩萨摩诃萨行般若波罗蜜，为众生如应说法，拔出众生于颠倒地，令众生各得如所应住地，以不缚不脱法故。何以故？须菩提，色不缚不脱，受、想、行、识不缚不脱；色无缚无脱不是色，受、想、行、识无缚无脱不是识。何以故？色毕竟清净故，受、想、行、识乃至一切法，若有为、若无为，亦毕竟清净故。如是，须菩提，菩萨摩诃萨为众生说法，亦不得众生及一切法。一切法不可得故，菩萨以不住法故，住诸法相中，所谓色空，乃至有为无为法空。何以故？色乃至有为无为法，自性不可得故，无有住处。无所有法不住无所有法，自性法不住自性法，他性法不住他性法。何以故？是一切法皆不可得故，不可得法当住何处？如是，须菩提，菩萨摩诃萨行般若波罗蜜，以是诸空，能如是说法，如是行般若波罗蜜，于诸佛及声闻、辟支佛无有过。何以故？诸佛、菩萨、辟支佛、阿罗汉，得是法已，为众生说法，亦不转诸法相。何以故？如、法性、实际，不可转故。所以者何？诸法性无故。”<br>
      　　须菩提白佛言：“世尊，若法性、如、实际不转，色与法性异不？色与如、实际异不？受、想、行、识，乃至有为、无为法，世间、出世间，有漏、无漏异不？”<br>
      　　佛言：“不也。色不异，法性不异，如不异，实际不异，受、想、行、识乃至有漏、无漏亦不异。”<br>
      　　须菩提白佛言：“世尊，若色不异，法性不异，如不异，实际不异，受、想、行、识乃至有漏、无漏不异者，云何分别黑法有黑报，所谓地狱、饿鬼、畜生？白法有白报，所谓诸天及人？黑白法有黑白报？不黑不白法有不黑不白报，所谓须陀洹果、斯陀含果、阿那含果、阿罗汉果、辟支佛道、阿耨多罗三藐三菩提？”<br>
      　　佛告须菩提：“世谛故，分别说有果报，非第一义，第一义中不可说因缘果报。何以故？是第一义，实无有相，无有分别，亦无言说，所谓色乃至有漏、无漏法，不生不灭相，不垢不净，毕竟空、无始空故。”<br>
      　　须菩提白佛言：“世尊，若以世谛故，分别说有果报，非第一义者，一切凡夫人应有须陀洹果、斯陀含果、阿那含果、阿罗汉果、辟支佛道、阿耨多罗三藐三菩提！”<br>
      　　佛告须菩提：“于汝意云何？凡夫人为知是世谛、是第一义谛不？若知，是凡夫人应是须陀洹果，乃至阿耨多罗三藐三菩提。须菩提，以凡夫人实不知世谛，不知第一义谛，不知道，不知分别道果，云何当有诸果？须菩提，圣人知世谛，知第一义谛，有道、有修道，以是故圣人差别有诸果。”<br>
      　　须菩提白佛言：“世尊，修道得果不？”<br>
      　　佛言：“不也，须菩提，修道不得果，不修道亦不得果；亦不离道得果，亦不住道中得果。如是，须菩提，菩萨摩诃萨行般若波罗蜜时，为众生故分别果，亦不分别是有为性、无为性。”<br>
      　　“世尊，若不分别有为性、无为性得诸果者，云何世尊自说三结尽，名须陀洹；淫、怒、痴薄故，名斯陀含果；五此间结尽，名阿那含；五彼间结尽，名阿罗汉；所有集法皆灭散相，名辟支佛道；一切烦恼习断故，名阿耨多罗三藐三菩提？世尊，我当云何知不分别有为性、无为性得诸果？”<br>
      　　佛告须菩提：“汝以须陀洹果、斯陀含果、阿那含果、阿罗汉果、辟支佛道、阿耨多罗三藐三菩提，是诸果是有为、是无为？”<br>
      　　须菩提言：“世尊，皆是无为！”<br>
      　　“须菩提，无为法中有分别不？”<br>
      　　“不也，世尊。”<br>
      　　“须菩提，若善男子、善女人，通达一切法，若有为、若无为，一相所谓无相，是时，有分别若有为、若无为不？”<br>
      　　“不也，世尊。”<br>
      　　“如是，须菩提，菩萨摩诃萨为众生说法，不分别诸法，所谓内空故，乃至无法有法空故。是菩萨自得无所著法，亦教人令得无所著法，若檀波罗蜜、尸罗波罗蜜、羼提波罗蜜、毗梨耶波罗蜜、禅波罗蜜、般若波罗蜜，初禅乃至第四禅，慈悲喜舍，无边虚空处乃至非有想非无想处，若四念处乃至一切种智。是菩萨自不著故，亦教他令得无所著，无所著故无所碍。譬如佛所化人布施，亦不受布施报，但为度众生故，乃至行一切种智，不受一切种智报；菩萨摩诃萨亦如是，行六波罗蜜，乃至一切法，有漏、无漏，有为、无为，不住亦不受报，但为度众生故。何以故？是菩萨摩诃萨善达一切诸法相故。”<br>
      　　【论】问曰：八十随形好是庄严身法，识满足何以在随形好中？<br>
      　　答曰：此识是果报生识，世间好丑自然而知。凡人识不具足故，学人法乃知；佛一岁具足满乃生故，身识皆具足。余人若八月、若九月处胎，总言十月；菩萨处胎十月，总得一岁，身根具足故，果报得识亦具足。<br>
      　　问曰：足安立住处，与安住处何异？<br>
      　　答曰：住处安者，如白衣勇士，牢持器仗，安据住处，则不可动；又出家时，魔民、恶鬼无能动转，令退败者。<br>
      　　四十二字义，如摩诃衍中说。一字尽入诸字者，譬如两一合故为二，三一故为三，四一为四，如是乃至千万。又如阿字为定，阿变为罗，亦变为波，如是尽入四十二字。四十二字入一字者，四十二字尽有阿分，阿分还入阿中。善知字故，善知诸法名；善知诸法名故，善知诸法义。无字即是诸法实相义。所以者何？诸法义中，诸法无名字。<br>
      　　须菩提问：若诸法毕竟空无名字，云何菩萨住果报六神通，为众生说诸法？若毕竟无众生，则无有法！佛可须菩提言：如是，以十八空故，一切法不可得，我、众生乃至知者、见者，乃至当知佛、菩萨皆空。如是知已，而为众生说是空法。若众生是有而为说空，是则不可；以众生空，但从颠倒有，是故菩萨不失于空而为说法。不失者，不作诸法皆空、所说不空，若以所说不空，则为失空相；若口说空，而心是有，是亦为失。此中佛自说：不二不坏法相故。欲明了是事，说譬喻：如佛所化作化人，而为说法，持戒、布施诸功德，若以如是方便说法，是则无咎，则能拔出众生于颠倒，无缚无解故。第一义中无缚无解，世谛故有缚解。此中佛自说因缘：色不缚不解。何以故？是不缚不解中，无色相故，乃至识亦如是。菩萨如是用不住法故，住空法中为众生说法。众生不可得，众生及一切法不可得故。此中佛自说因缘，所谓无所有法，不住无所有，譬如虚空不住虚空；自性法不住自性法，譬如火不住火中；他性法不住他性法，譬如水性中无火性，又他性不定故。若能如是清净说法，是菩萨于诸佛贤圣则无有过。何以故？诸佛贤圣不著一切法，施法者亦不著一切法；诸佛贤圣以毕竟空、皆寂灭相为心所行，说法者亦如是；诸佛贤圣入三解脱门，得一切法实性，所谓无余涅槃；说法者随是法故，无咎。此中佛自说因缘：诸佛贤圣得是法已，为众生说法，不转法性，法性空无相故。<br>
      　　须菩提问：若不转法性，色等诸法与法性异不？佛答：不也！何以故？色等诸法实相，即是法性故。佛意：以菩萨说法时，亦不坏法性。<br>
      　　须菩提问：色等诸法亦与法性不异，何以故但贵法性？以佛答色不异法性故，须菩提难：若不异者，云何分别有善恶、白黑、须陀洹等诸果？佛答：色等法虽不离法性，以世谛故有分别；于第一义中无分别。何以故？得第一义圣人无所分别，闻有所得不喜，闻无所有不忧；得法无相证故，乃至微细法尚不取相，何况分别有善恶？未得实相者，欲得第一义故，有所分别。佛此中自说因缘：是法无言说，亦无生灭、垢净法者，所谓毕竟空、无始空。<br>
      　　问曰：此中何以但说二空名为法？<br>
      　　答曰：一切有，若法、若众生，若言毕竟空，则破诸法；若言无始空，则破众生。破此二法已，则一切法尽破。此中菩萨为众生说法，是故以二空破二事，虽有余空，不如毕竟空甚深毕尽；余空如火烧木，犹有灰烬，毕竟空无灰无烬。有人言：“若说十八空无咎，略说故说二空。”<br>
      　　须菩提言：若以世谛故分别有善恶、白黑及诸圣果者，第一义中，凡夫人应有须陀洹等圣果！何以故？若以世谛虚妄中分别有诸贤圣者，第一义中凡夫应作贤圣。须菩提分别实相、凡夫为异，佛言第一义一相，是故须菩提言：凡夫应是圣人。尔时，佛答：若凡夫知分别是第一义、是世谛者，凡夫人应有须陀洹等诸圣果，以凡夫实不知道，不知分别道，不知行道、修道，何况得道果？佛言：圣人能作是分别故，说是圣果。<br>
      　　尔时，须菩提自知有失，故言无量、无相、无动性中，我云何取相欲量无量法？云何强以凡夫法为圣果？尔时受佛语，知行道者得果，不行道者不得果，是故白佛：修道、得果不？佛言：不。<br>
      　　问曰：佛上说分别修道、得道果，今云何言不？<br>
      　　答曰：佛先说非著心，今须菩提以著心问，欲从道中出果，如麻中出油。若尔者，道之与果，同为虚诳，是故言不。听者生念：若修不得，不修应当得？是故佛言：修尚不得，何况不修！譬如二人欲有所到，一者、住不行，二者、失道，二俱不到。若不修道，尚无少许摄心乐，何况道果？若心取相修道，虽有摄心禅定乐，无有道果；若不取相著心修道，则有道果。是故佛说：菩萨行般若波罗蜜，不分别有为、无为性故，有道果差别。<br>
      　　尔时，须菩提问：若尔者，佛何以说断三结得须陀洹，有如是等分别？佛以反问答：于汝意云何？汝以须陀洹果等是有为？是无为？须菩提言：是无为。佛言：若尔者，无为中有差别不？须菩提言：不也，世尊。若无分别，汝云何作难？又复问须菩提：若善男子、善女人，通达一切法一相，所谓无相，住三解脱门中，证涅槃时，是时有法分别，若有为、若无为不？答言：不。佛意：唯是心为真实，余时皆虚诳，汝云何作难？菩萨行般若波罗蜜，不分别一切法，住内空等诸空中，是大清净；自不著，亦教众生令无所著，所谓檀波罗蜜，乃至一切种智，菩萨道中，皆教令不著。譬如佛所化人行布施等，亦不分别布施等，亦不受布施等法果报，但为利益度众生故；菩萨心亦如是。何以故？善通达诸法性故。善通达者，不取法性相，亦不住法性中；于法性中不疑不闷而说法，无挂无碍无遮，是则通达法性。</p>
<div class="jwbt-box"><div class="jwbtbm"><a name=j1163-05-25><a href="1163-05.htm#MENU-top">释善达品第七十九</div></div></a></a>
<p>　　【经】须菩提白佛言：“世尊，云何菩萨善达诸法相？”<br>
      　　佛告须菩提：“譬如化人不行淫、怒、痴，不行色乃至识，不行内、外法，不行诸烦恼结使，不行有漏法、无漏法，世间法、出世间法，有为法、无为法，亦无圣果；菩萨亦如是，无有是事，亦不分别是法，是名善达诸法相。”<br>
      　　须菩提言：“世尊，化人云何有修道？”<br>
      　　佛言：“化人修道，不垢不净，亦不在五道生死。须菩提，于汝意云何？佛所化人，有根本实事，有垢有净不？”<br>
      　　须菩提言：“不也。佛所化人，无有根本实事，亦无垢亦无净，亦不在五道生死。”<br>
      　　“如是，须菩提，菩萨摩诃萨善达诸法性，亦如是。”<br>
      　　须菩提言：“世尊，一切色如化不？一切受、想、行、识如化不？”<br>
      　　佛言：“一切色如化，一切受、想、行、识如化。”<br>
      　　“世尊，若一切色如化，一切受、想、行、识如化，一切法如化；化人无色，无受、想、行、识，无垢无净，无五道生死，亦无解脱处，菩萨有何等功用？”<br>
      　　佛告须菩提：“于汝意云何？菩萨摩诃萨本行菩萨道时，颇见有众生从地狱、饿鬼、畜生、人、天中得解脱不？”<br>
      　　须菩提言：“不也，世尊。”<br>
      　　佛言：“如是，如是。须菩提，菩萨摩诃萨不见众生从三界得解脱。何以故？菩萨摩诃萨见知一切法如幻、如化。”<br>
      　　“世尊，若菩萨摩诃萨见知一切法如幻、如化，为何事故行六波罗蜜、四禅、四无量心、四无色定、三十七助道法，乃至行大慈大悲、净佛国土、成就众生？”<br>
      　　佛告须菩提：“若众生自知诸法如幻、如化，菩萨摩诃萨终不于阿僧祇劫为众生行菩萨道。须菩提，以众生自不知诸法如幻、如化，以是故，菩萨摩诃萨于无量阿僧祇劫行六波罗蜜，成就众生，净佛国土，得阿耨多罗三藐三菩提。”<br>
      　　须菩提白佛言：“世尊，若一切法如梦、如响、如影、如焰、如幻、如化，众生在何处住，菩萨行六波罗蜜而拔出之？”<br>
      　　“须菩提，众生但住名相虚妄忆想分别中，是故菩萨行般若波罗蜜，于名相虚妄中拔出众生。”<br>
      　　须菩提白佛言：“世尊，何等是名？何等是相？”<br>
      　　佛言：“以此名强作假施设，所谓此色，此受、想、行、识，此男、此女，此大、此小，此地狱、此畜生、此饿鬼、此人、此天，此有为、此无为，此须陀洹果、斯陀含果、阿那含果、阿罗汉果、辟支佛道，此佛道。须菩提，一切和合法，皆是假名，以名取诸法，是故为名。一切有为法，但有名相，凡夫愚人于中生著。菩萨摩诃萨行般若波罗蜜，以方便力故，于名字中教令远离，作是言：‘诸众生，是名但有空名，虚妄忆想分别中生，汝等莫著虚妄忆想！此事本末皆无，自性空故，智者所不著。’如是，须菩提，菩萨摩诃萨行般若波罗蜜，以方便力故，为众生说法。须菩提，是为名。何等为相？须菩提，有二种相，凡夫人所著处。何等为二？一者、色相，二者、无色相。须菩提，何等名色相？诸所有色，若粗若细，若好若丑，皆是空；是空法中忆想分别著心，是名为色相。何等是无色相？诸无色法，忆想分别，著心取相故生烦恼，是名无色相。是菩萨摩诃萨行般若波罗蜜，以方便力故，教众生远离是相，著无相法中，令不堕二法，所谓是相、是无相。如是，须菩提，菩萨摩诃萨行般若波罗蜜，教众生远离相，令住无相性中。”<br>
      　　须菩提白佛言：“世尊，若一切法但有名相，云何菩萨行般若波罗蜜能自饶益，亦教他人令得善利？云何菩萨具足诸地，从一地至一地，教化众生令得三乘？”<br>
      　　佛告须菩提：“若诸法根本定有，非但名相者，菩萨行般若波罗蜜时，不能自益，亦不能利益他人。须菩提，诸法无有根本实事，但有名相。是故菩萨行般若波罗蜜时，能具足禅波罗蜜，无相故；毗梨耶波罗蜜、羼提波罗蜜、尸罗波罗蜜、檀波罗蜜，无相故；具足四禅波罗蜜、四无量心波罗蜜、四无色定波罗蜜，无相故；具足四念处波罗蜜，无相故；乃至具足八圣道分波罗蜜，无相故；具足内空波罗蜜，无相故；乃至具足无法有法空波罗蜜，无相故；具足八背舍波罗蜜，无相故；具足九次第定波罗蜜，无相故；具足佛十力波罗蜜，乃至具足十八不共法波罗蜜，无相故。是菩萨无相故，自具足是诸善法，亦教他人令具足善法，无相故。须菩提，若诸法相，当实有如毫厘许者，菩萨摩诃萨行般若波罗蜜时，不能知诸法无相、无忆念，得阿耨多罗三藐三菩提，亦教众生令得无漏法。何以故？一切无漏法，无相、无忆念故。如是，须菩提，菩萨摩诃萨行般若波罗蜜，以无漏法利益众生。”<br>
      　　须菩提白佛言：“世尊，若一切法无相、无忆念，云何数是声闻法、是辟支佛法、是菩萨法、是佛法？”<br>
      　　佛告须菩提：“于汝意云何？无相法与声闻法异不？”<br>
      　　“不也，世尊。”<br>
      　　“无相法与辟支佛法、菩萨法、佛法异不？”<br>
      　　“不也，世尊。”<br>
      　　佛告须菩提：“无相法即是须陀洹果、斯陀含果、阿那含果、阿罗汉果、辟支佛法、菩萨法、佛法。”<br>
      　　须菩提言：“如是，世尊。”<br>
      　　“须菩提，以是因缘故，当知一切法皆是无相。须菩提，菩萨摩诃萨学是一切法无相，得增益善法，所谓六波罗蜜，四禅、四无量心、四无色定，四念处乃至十八不共法。何以故？菩萨不以余法为要，如三解脱门，所谓空、无相、无作。所以者何？一切善法皆入三解脱门。何以故？一切法自相空，是名空解脱门；一切法无相，是名无相解脱门；一切法无作无起相，是名无作解脱门。若菩萨摩诃萨学三解脱门，是时能学五阴相，能学十二入相，能学十八界相，能学四圣谛、十二分因缘法，能学内空、外空乃至无法有法空，能学六波罗蜜、四念处乃至八圣道分，能学佛十力、四无所畏、四无碍智、十八不共法。”<br>
      　　须菩提白佛言：“世尊，云何菩萨摩诃萨行般若波罗蜜，能学五受阴相？”<br>
      　　佛告须菩提：“菩萨行般若波罗蜜，知色相，知色生灭，知色如。云何知色相？知色毕竟空，内分分异，虚无实；譬如水沫无坚固，是为知色相。云何知色生灭？色生时无所从来，去无所至，若不来不去，是为知色生灭相。云何知色如？是色如不生不灭，不来不去，不增不减，不垢不净，是为知色如。须菩提，如，名如实不虚；如前，后、中亦尔，常不异，是为知色如。云何知受相？云何知受生灭？云何知受如？菩萨知诸受如水中泡，一起一灭，是为知受相。知受生灭者，是受无所从来，去无所至，是为知受生灭。知受如者，是如不生不灭，不来不去，不增不减，不垢不净，是为知受如。云何知想相？云何知想生灭？云何知想如？知想相者，是想如焰，水不可得，而妄生水相，是为知想相。知想生灭者，是想无所从来，去无所至，是为知想生灭。知想如者，诸想如不生不灭，不来不去，不增不减，不垢不净，不转于实相，是为知想如。云何知行相？云何知行生灭？云何知行如？知行相者，行如芭蕉，叶叶除却，不得坚实，是为知行相。知行生灭者，诸行生无所从来，去无所至，是为知行生灭。知行如者，诸行不生不灭，不来不去，不增不减，不垢不净，是为知行如。云何知识相？云何知识生灭？云何知识如？知识相者，如幻师幻作四种兵，无有实，识亦如是。知识生灭者，是识生时，无所从来，灭时无所去，是为知识生灭。知识如者，知识不生不灭，不来不去，不垢不净，不增不减，是为知识如。云何知诸入？眼、眼性空，乃至意、意性空；色、色性空，乃至法、法性空。云何知界？眼、眼界空，色、色界空，眼识、眼识界空；乃至意识界亦如是。云何知四圣谛？知苦圣谛时，远离二法，知苦谛不二不别，是名苦圣谛；集、尽、道亦如是。云何知苦如？苦圣谛即是如，如即是苦圣谛；集、尽、道亦如是。云何知十二因缘？知十二因缘不生相，是名知十二因缘。”<br>
      　　须菩提白佛言：“世尊，若菩萨摩诃萨行般若波罗蜜时，各各分别知诸法，将无以色性坏法性，乃至一切种智性坏法性耶？”<br>
      　　佛告须菩提：“若法性外更有法者，应坏法性；法性外法不可得，是故不坏。何以故？须菩提，佛及佛弟子，知法性外法不可得故，不说法性外有法。如是，须菩提，菩萨摩诃萨行般若波罗蜜，应学法性！”<br>
      　　须菩提白佛言：“世尊，菩萨摩诃萨若学法性，为无所学？”<br>
      　　佛告须菩提：“菩萨摩诃萨学法性，则学一切法。何以故？一切法即是法性。”<br>
      　　须菩提白佛言：“何因缘故一切法即是法性？”<br>
      　　佛言：“一切法皆入无相无为性中，以是因缘故，学法性则学一切法。”<br>
      　　须菩提白佛言：“世尊，若一切法即是法性，菩萨摩诃萨何以学般若波罗蜜、禅波罗蜜、毗梨耶波罗蜜、羼提波罗蜜、尸罗波罗蜜、檀波罗蜜？菩萨摩诃萨何以学初禅，第二、第三、第四禅？菩萨摩诃萨何以学慈悲喜舍？何以学无边虚空处、无边识处、无所有处、非有想非无想处？何以学四念处、四正勤、四如意足、五根、五力、七觉分、八圣道分？何以学空、无相、无作解脱门？何以学八背舍、九次第定，佛十力、四无所畏、四无碍智、十八不共法？何以学六神通？何以学三十二相、八十随形好？何以学生刹利大姓、婆罗门大姓、居士大家？何以学生四天王天处、三十三天、夜摩天、兜率陀天、化乐天、他化自在天？何以学生梵天王住处、光音天、遍净天、广果天、无想定、净居天？何以学生无边空处、生无边识处、生无所有处、生非有想非无想处？何以学初发意地，第二、第三、第四、第五、第六、第七、第八、第九、第十地？何以故学声闻地、辟支佛地、菩萨法位？何以学成就众生、净佛国土？何以学诸陀罗尼？何以学乐说法？何以学阿耨多罗三藐三菩提，学已得一切种智，知一切法？世尊，诸法法性中无是分别！世尊，将无菩萨堕非道中？何以故？世尊，法性中无如是分别。法性中无色，无受、想、行、识，诸法性亦不远离色、受、想、行、识；色即是法性，法性即是色，受、想、行、识，亦尔。一切法亦如是。”<br>
      　　佛告须菩提：“如是，如是，如汝所言，色即是法性，受、想、行、识即是法性。须菩提，菩萨摩诃萨行般若波罗蜜时，若法性外见有法者，为不求阿耨多罗三藐三菩提。菩萨摩诃萨行般若波罗蜜时，知一切法性即是阿耨多罗三藐三菩提。以是故，菩萨摩诃萨行般若波罗蜜时，知一切法即是法性已，以无名相之法以名相说，所谓是色，是受、想、行、识，乃至是阿耨多罗三藐三菩提。须菩提，譬如工幻师若幻弟子，多人处立，幻作种种形色，男女、象马、端严园林及诸庐馆、流泉、浴池、衣服、卧具、香华、缨络、肴膳饮食，作众妓乐，以乐众人。又复幻作人，令布施、持戒、忍辱、精进、禅定、修智慧。是幻师复幻作刹利大姓、婆罗门大姓、居士大家、四天王天处、须弥山三十三天、夜摩天、兜率陀天、化乐天、他化自在天以示众人。复幻作梵众天乃至非有想非无想天。复幻作须陀洹、斯陀含、阿那含、阿罗汉、辟支佛，菩萨摩诃萨从初发意行檀波罗蜜、尸罗波罗蜜、羼提波罗蜜、毗梨耶波罗蜜、禅波罗蜜、般若波罗蜜，行初地乃至行十地，入菩萨位，游戏神通，成就众生，净佛国土，游戏诸禅、解脱、三昧，行佛十力、四无所畏、四无碍智、十八不共法、大慈大悲，具足佛身三十二相、八十随形好，以示众人。是中无智之人，叹未曾有：‘是人多能，巧为众事，娱乐众人，种种形色，乃至三十二相、八十随形好庄严佛身。’其中有智之士思惟言：‘未曾有也！是中无有实事，而以无所有法娱乐众人，令有形相，无事事相，无有有相。’如是，须菩提，菩萨摩诃萨不见离法性有法，行般若波罗蜜，以方便力故，虽不得众生，而自布施，亦教人施，赞叹布施法，欢喜赞叹行布施者；自持戒，亦教人持戒；自忍辱，亦教人忍辱；自精进，亦教人精进；自行禅，亦教人行禅；自修智慧，亦教人修智慧，赞叹修智慧法，欢喜赞叹修智慧者；自行十善，亦教人行十善，赞叹行十善法，欢喜赞叹行十善者；自受行五戒，亦教他人受行五戒，赞叹五戒法，欢喜赞叹受行五戒者；自受八戒斋，亦教他人受八戒斋，赞叹八戒斋法，欢喜赞叹行八戒斋者；自行初禅，乃至自行第四禅，自行慈悲喜舍，自行无边空处，乃至非有想非无想处，亦教他人行；自行四念处，乃至八圣道分，自行三解脱门，佛十力乃至自行十八不共法，亦教他人行十八不共法，赞叹十八不共法，欢喜赞叹行十八不共法者。须菩提，若法性前、后、中有异者，是菩萨摩诃萨不能以方便力示法性，成就众生。须菩提，以法性前、后、中无异，是故菩萨行般若波罗蜜，为利益众生，行菩萨道。”　　<br>
      　　【论】问曰：佛品品中说通达诸法相，今须菩提何以更问？<br>
      　　答曰：是般若波罗蜜无一定相，无言说故，虽数问犹未足，是故更问。譬如犊子虽大，善母美乳，饮犹不止；佛大慈悲犹如善母，般若波罗蜜如美乳，须菩提如犊子，虽数闻诸法相，犹未厌足。复次，唯佛一切智能通达诸法实相，余人虽达不能究尽，是故问：余菩萨未作佛，云何能通达？佛以譬喻答：如幻化人，无三毒、诸烦恼结使，无心心数法，内外、有漏无漏法中所不摄，不堕凡夫法，亦不堕圣果中，不得言是须陀洹等；亦能发他心善恶，所为变化事，必能令成就。此变化，其实不垢不净，六道所不摄。菩萨身亦如是，无三毒等烦恼，知是心心数法，皆是先世虚诳颠倒法因缘生故，不信、不随逐。能如是行，是为善通达诸法相。<br>
      　　是时，须菩提虽善知空，以贵敬尊重佛法，不能限量佛法故问佛：世尊，一切色等法皆空如化耶？佛答：一切色等法皆如化。汝贵重佛故，不敢言空，我以一切智故，能说诸法空；如余人贵师子力，师子自不贵其力。<br>
      　　尔时，须菩提言：若一切法毕竟空，皆如化，佛何以种种赞菩萨功德？因菩萨故断三恶道，能拔出众生令得涅槃。佛反问须菩提：于汝意云何？菩萨本行菩萨道时，见定有众生从五道中拔出不？须菩提言：无也！佛可其意：如是，如是。何以故？菩萨得无生法忍时，知见一切法如幻、如化。须菩提言：若尔者，菩萨以何事故行六波罗蜜等？佛答：若众生自知诸法空，如梦、如幻，菩萨则无功夫。复次，若诸法决定空相，则菩萨无功夫；令（“令”疑是“今”）诸法非实非空，过诸语言道，毕竟寂灭相。众生不知是事故，生吾我心，起恶罪业，受无量苦；是故菩萨知诸法实相，生大悲心。如长者有子，盲而饮毒，长者知其必死，起种种方便，遮令不饮；菩萨亦如是，见众生颠倒无明盲故，饮三毒，则生大悲心，于无量阿僧祇劫，修六波罗蜜，净佛国土，教化众生。<br>
      　　须菩提闻已，更白佛言：世尊，若一切法空无根本，如梦、如幻等，众生在何处住而菩萨拔出？须菩提意谓：如人没深泥而得拔出。佛答：众生但住名相虚诳忆想分别中。佛意：一切法中无决定实者，但凡夫虚诳故著。如人闇中见似人物，谓是实人而生畏怖。又如恶狗临井，自吠其影，水中无狗，但有其相而生恶心，投井而死。众生亦如是，四大和合故名为身，因缘生识和合故动作言语；凡夫人于中起人相，生爱、生恚，起罪业，堕三恶道。菩萨行般若波罗蜜时，怜愍众生，种种因缘教化，令知空法而拔出之，作是言：是法皆毕竟空无所有，众生颠倒虚妄故，见似如有，如化、如幻、如乾闼婆城，无有实事，但诳惑人眼。复次，一切法但从名字和合，更有余名，如头、足、腹、脊和合故，假名为身。如发、眼、耳、鼻、口、皮、骨和合故，假名为头。诸毛和合故，名为发；分分和合故，假名为毛；诸微尘和合故，名为毛分；亦和合诸分故，名微尘。<br>
      　　问曰：微尘第一微细故，不得作分故无和合，此则定法；是故不得言一切空，无有定法。<br>
      　　答曰：若微尘是色，则应有分。何以故？一切色皆在虚空中，皆有十方。若微尘是色，则有十分；若有十分，云何是极微？若如汝说微尘无分者，则非色。何以故？出色相故。又复色名五情可得，若微尘非五情所得者，云何得知是色？是故微尘但有虚名，眼见粗色，尚可破令空，何况不可见、不可触！<br>
      　　问曰：微尘细故，五情所不能得，圣人得天眼则见。<br>
      　　答曰：天眼见虽细，是色相故，应当有分；若无分则非色，非色则天眼不见。以是故，天眼亦虚诳妄见；是故圣人以慧眼观世间，则得道。微尘，如先说，但有名无实。微尘无故，一切法名字和合故，更有假名，无有实定，而众生妄生贪著；贪欲、瞋恚因缘故，起恶业，无量阿僧祇劫，在三恶道受苦。若诸法实定，尚不应作贪欲、瞋恚罪因缘，何况虚诳无实？若能舍虚诳名相，不著空法者，则受涅槃常乐。<br>
      　　问曰：名相有何差别？<br>
      　　答曰：名者，是众物字，如热物字为火。相者，如见烟，知是火相；热是火体。复次，如五众和合中男、女，是为名；身貌可别男、女，是为相；见是相故，作名字，名为男、女。<br>
      　　问曰：若尔者，名相无异。所以者何？见相故得名，知名故得相。<br>
      　　答曰：汝不解我所说耶？先见男女貌，然后名为男、女，相为本，名为末。又复如人眼见色，遍取所好相而生著，于余人则不然，以其能生染著心，是名为相。复次，此中佛自说名相分别：名者假名，以名取诸法，如经中广说。<br>
      　　须菩提问：若一切法但有名相，菩萨云何自利利人？佛答：若诸法根本定有，菩萨行般若时，不能自利利人。何以故？若诸法性定实有，即是无生。何以故？以性先定有故。若是法从因缘和合生，即是无定性；若性定有，则不须因缘和合。若尔者，则无生，无生故无灭，无灭故无罪福；以知无常故，则舍罪修福。若常，则无缚、无解、无世间、无涅槃等。是故佛告须菩提：若法定有，非但名相者，菩萨不行般若自利利人，不行禅波罗蜜等自利利人，无相故；是菩萨自具足是善法，亦以善法利益众生，以无相故。佛告须菩提：若诸法当实有如毫厘许，菩萨坐道场时，不能观一切法空、无相、无所有，得成阿耨多罗三藐三菩提；亦不能以此法利益众生。何以故？是菩萨坐道场时，观一切法第一真实，若小错不应得阿耨多罗三藐三菩提，亦不能为众生说是空无相法。所以者何？法若定有，佛云何诳众生，一切法无漏、无相、无忆念？<br>
      　　问曰：四谛中三谛皆有相，苦谛则有苦相，集谛则有集相，道谛则有道相，唯灭谛无相，亦有忆念是无相涅槃，汝何以言一切无漏法无相、无忆念？<br>
      　　答曰：摩诃衍法，与声闻法异。摩诃衍法中，说一切无漏法，无相、无忆念。复次，有相、有忆念，皆是虚诳不实；若虚诳不实，即是诸烦恼漏，云何是无漏？复次，是三谛皆随灭谛，见苦即舍，见集即断，不言实定；见道为趣灭故，亦不住是道中；灭尽是住，是灭尽法无相、无缘，云何有忆念？忆念皆是缘相著法；是故无漏法皆无相、无忆念。<br>
      　　须菩提意：若无漏法是第一实，无相、无忆念，一切法性亦应无相、无忆念，但凡夫颠倒故，有相、有忆念。是故问佛：若一切法无相、无忆念，云何数是声闻法？是辟支佛法？是菩萨法？是佛法？佛反问须菩提：三乘法与无相法异不？须菩提答：诸烦恼灭即是断，断即是无为法，亦知灭谛道即是无漏无相，是故言三乘不异无相法。<br>
      　　佛复问：须陀洹乃至佛法，即是无相法耶？答言：是。以是因缘故，当知一切法皆是无相；若无相，汝云何难言有诸道？正以无相故，有三乘诸道。佛言：若菩萨能如是学无相法，则能增益诸善法，所谓六波罗蜜，乃至十八不共法。此中佛自说因缘：菩萨唯住三解脱门，不以余法为要。所以者何？三解脱门是实法，余四念处等法虽实，皆方便说。三解脱门近涅槃，亦能摄一切实善法，是故说菩萨应学。<br>
      　　问曰：若菩萨学是三解脱门，即学五众、十二入、十八界等。是三解脱门皆空、无相、无分别，是五众诸法皆是有相、有分别法，云何学三解脱门故，学是余法？<br>
      　　答曰：菩萨学是三解脱门，则出三界，尽三漏故，于诸法中得实智慧，无所不通。先来五众中，皆虚妄邪行，今得此三解脱门故，得正通达。此中佛自说因缘：菩萨行是三解脱门无相法时，知色生，知色灭，知色如，乃至识亦尔。如经中广说。<br>
      　　须菩提复问：如佛所言，菩萨知色等相，知色等生，知色等灭，知色等如；若如是分别，将无色性坏法性耶？佛答：若有法出法性者，色性应坏法性。一切法实相，名为法性，是故一切法皆入法性中；色性实相即是法性，同一性，云何色性能坏法性？佛更说因缘：诸佛贤圣，不见出法性更有法者，不得故不说，诸佛贤圣最可信者，菩萨应如是学法性。<br>
      　　须菩提白佛：若菩萨学法性，是为无所学。所以者何？法性无性故。佛答：法性无性者，若菩萨学法性，为学一切法，若法性当别有性，若无性是性，应但学法性，不学一切法；今法性实无，别性亦无，无性故遍学一切法。但诸法实相是法性，是故得实相，则正遍学一切法。<br>
      　　尔时，须菩提白佛言：世尊，若一切法即是法性，菩萨摩诃萨以何等故学六波罗蜜，乃至陀罗尼门？何以故诸法实相即是法性？若一切法即是法性，菩萨更何所求？复次，法性中无分别是六波罗蜜，乃至陀罗尼，今菩萨分别行是法，将无堕颠倒中耶？佛可须菩提意而答：若菩萨出法性见有法者，不求阿耨多罗三藐三菩提。何以故？出法性有法者，是常颠倒，无明不可转令实，云何断一切法中无明得作佛？菩萨知一切法即是毕竟空，常寂灭相，无戏论，无名字；怜愍众生，以方便力故名相说，所谓是色，是受、想、行、识，乃至阿耨多罗三藐三菩提。如经中所说幻喻：幻师即是菩萨，幻法即是六波罗蜜等诸法。虽行是诸法无著心，如幻师虽幻作种种物，知其无实而不著。智者是佛及大菩萨，无智者凡夫人及新发意，而大欢喜，叹未曾有。菩萨行菩萨道，虽出法性更不见有法，亦不见有一定众生，而大利益自身及众生。如经中说：是菩萨自行布施等，亦教他人赞叹布施法，欢喜赞叹行布施者。乃至十八不共法亦如是。此中佛自说因缘：若法性先无后有，菩萨不能得阿耨多罗三藐三菩提，亦不能以方便力说。所以者何？若法性先无后有，从因缘生者，则与凡夫法无异！若法性先有后无，众生及诸法则堕断灭。以法性先空，中、后亦尔，非智慧力故令空。众生及诸法，非以入无余涅槃时乃空，从本已来常空。菩萨教众生，何以不观其实性而著颠倒？若观诸法毕竟空性者，则知从本已来常空，今无所失。如是行般若波罗蜜菩萨，则能祐利众生。</p>
<div class="jwbt-box"><div class="jwbt"><a name=j1163-05-26><a href="1163-05.htm#MENU-top">大智度论卷第九十</div></a></a>
<div class="jwbtbm"><a name=j1163-05-27><a href="1163-05.htm#MENU-top">释实际品第八十</div></div></a></a>
<p>　　【经】须菩提白佛言：“世尊，若众生毕竟不可得，菩萨为谁故，行般若波罗蜜？”<br>
      　　佛告须菩提：“菩萨为实际故，行般若波罗蜜。须菩提，实际、众生际异者，菩萨不行般若波罗蜜。须菩提，实际、众生际不异，以是故，菩萨摩诃萨为利益众生故，行般若波罗蜜。复次，须菩提，菩萨摩诃萨行般若波罗蜜时，以不坏实际法，立众生于实际中。”<br>
      　　须菩提白佛言：“世尊，若实际即是众生际，菩萨则为建立实际于实际。世尊，若建立实际于实际，则为建立自性于自性。世尊，不得建立自性于自性。世尊，云何菩萨摩诃萨行般若波罗蜜时，建立众生于实际？”<br>
      　　佛告须菩提：“实际不可建立于实际，自性不可建立于自性。须菩提，今菩萨摩诃萨行般若波罗蜜时，以方便力故，建立众生于实际，实际亦不异众生际，实际、众生际无二无别。”<br>
      　　须菩提白佛言：“世尊，何等是诸菩萨摩诃萨方便力，用是方便力，菩萨摩诃萨行般若波罗蜜时，建立众生于实际，亦不坏实际相？”<br>
      　　佛告须菩提：“若菩萨摩诃萨行般若波罗蜜时，以方便力故，建立众生于布施。建立已，说布施先、后际空，作是言：‘如是布施前际空，后际空，中际亦空，施者亦空，施报亦空，受者亦空。诸善男子，是一切法实际中不可得，汝等莫念布施异、施者异、施报异、受者异！若汝等不念布施异、施者异、施报异、受者异，是时布施能取甘露味，得甘露味果。汝善男子，以是布施故莫著色，莫著受、想、行、识。何以故？是布施、布施相空，施者、施者空，施报、施报空，受者、受者空，空中布施不可得、施者不可得、施报不可得、受者不可得。何以故？是诸法毕竟自性空故。’<br>
      　　“复次，须菩提，菩萨摩诃萨行般若波罗蜜时，以方便力故，教众生持戒。语众生言：‘汝善男子，除舍杀生法，乃至除舍邪见法。何以故？善男子，如汝所分别法，是诸法无如是性。汝善男子，当谛思惟，何等是众生而欲夺命？用何等物夺命？乃至邪见亦如是。’须菩提，菩萨摩诃萨，如是方便力成就众生。是菩萨摩诃萨即为众生说布施、持戒果报，是布施、持戒果报自性空；知布施、持戒果报自性空已，是中不著，不著故心不散，能生智慧，以是智慧断一切结使烦恼，入无余涅槃。是世俗法，非第一实义。何以故？空中无有灭，亦无使灭者。诸法毕竟空，即是涅槃。<br>
      　　“复次，须菩提，菩萨摩诃萨见众生瞋恚恼心，教言：‘汝善男子，来修行忍辱，作忍辱人，当乐忍辱！汝所瞋者，自性空。汝来善男子，如是思惟，我于何所法中瞋？谁为瞋者？所瞋者谁？是法皆空，自性空法，无不空时。是空非诸佛作，非辟支佛作，非声闻作，非菩萨摩诃萨作，非诸天、鬼神、龙王、阿修罗、紧那罗、摩睺罗伽，非四天王天乃至非他化自在天，非梵众天乃至非净居天，非无边空处乃至非有想非无想处诸天所作。汝当如是思惟，瞋谁？谁是瞋者？何等是瞋事？是一切法性空，性空法无有所瞋。’如是，须菩提，菩萨摩诃萨行般若波罗蜜时，以是因缘，建立众生于性空，次第渐渐示教利喜，令得阿耨多罗三藐三菩提。是世俗法，非第一实义。何以故？是性空中无有得者，无有得法，无有得处。须菩提，是名实际性空法，菩萨摩诃萨为众生故行是法，众生亦不可得。何以故？一切法离众生相。<br>
      　　“复次，须菩提，菩萨摩诃萨行般若波罗蜜时，方便力故，见众生懈怠，教令身精进，心精进，作是言：‘诸善男子，诸法性空中无懈怠法、无懈怠者、无懈怠事，是一切法性皆空，无过性空者。汝等生身精进，心精进，为生善法故莫懈怠！善法者，若布施、若持戒、若忍辱、若精进、若禅定、若智慧，若诸禅定、解脱、三昧，若四念处乃至八圣道分，若空解脱门、无相、无作解脱门，乃至十八不共法，莫懈怠！诸善男子，是一切法性空中，当知无碍相、无碍法中无懈怠者，无懈怠法。’如是，须菩提，菩萨摩诃萨行般若波罗蜜时，教众生令住性空，不堕二法。何以故？是性空无二无别故，是无二法，则无可著处。<br>
      　　“复次，须菩提，菩萨摩诃萨行性空般若波罗蜜时，教众生令精进，作是言：‘诸善男子勤精进！若布施、若持戒、若忍辱、若精进、若禅定、若智慧，若禅定、解脱、三昧，若四念处乃至八圣道分，若空解脱门、无相、无作解脱门，若佛十力、若四无所畏、若四无碍智、若十八不共法、若大慈大悲。是诸法，汝等莫念二相，莫念不二相！何以故？是法性皆空，是性空不应用二相念，不应用不二相念。’如是，须菩提，菩萨摩诃萨行般若波罗蜜，以方便力故，成就众生；成就众生已，次第教令得须陀洹果、斯陀含果、阿那含果、阿罗汉果、辟支佛道，入菩萨位，令得阿耨多罗三藐三菩提。<br>
      　　“复次，须菩提，菩萨摩诃萨行般若波罗蜜时，见众生乱心，以方便力，为利益众生故，作是言：‘诸善男子当修禅定！汝莫生乱想，当生一心。何以故？是法性皆空，性空中无有法可得，若乱、若一心。汝等住是三昧，所有作业，若身、若口、若意，若布施、若持戒、若行忍辱、若勤精进、若行禅定、若修智慧，若行四念处乃至若行八圣道分，若诸解脱、次第定，若行佛十力、四无所畏、四无碍智、十八不共法、大慈大悲、三十二相，八十随形好，若声闻道、若辟支佛道、若菩萨道、若佛道，若须陀洹果、斯陀含果、阿那含果、阿罗汉果、辟支佛道，若一切种智，若成就众生，若净佛国土，汝等皆当应随所愿得，行性空故。’如是，须菩提，若菩萨摩诃萨行般若波罗蜜方便力，为利益众生故，从初发意终不懈废，常求善法，利益众生，从一佛国至一佛国，供养诸佛，从诸佛闻法，舍身受身，乃至阿耨多罗三藐三菩提，终不忘失。是菩萨常得诸陀罗尼，诸根具足，所谓身根、语根、意根。何以故？是菩萨摩诃萨，常修一切种智；修一切种智故，一切诸道皆修，若声闻道、若辟支佛道、若菩萨神通道。行神通道菩萨，常利益众生，终不忘失。是菩萨住报得神通，利益众生，入生死五道，终不耗减。如是，须菩提，菩萨摩诃萨行般若波罗蜜住性空，以禅定利益众生。<br>
      　　“复次，须菩提，菩萨摩诃萨行般若波罗蜜，住性空，以方便力故，利益众生，作是言：‘汝等诸善男子，观一切法性空！善男子，汝等当作诸业，若身业、若口业、若意业，取甘露味，得甘露果！性空中无有法退。何以故？性空不退，亦无退者；以性空非法亦非非法，于无所有法中，云何当有退？’须菩提，菩萨摩诃萨行般若波罗蜜时，如是教众生常不懈废。是菩萨自行十善，亦教他人行十善，五戒、八戒亦如是；自行初禅，亦教他人令行初禅，乃至第四禅亦如是；常自行慈心，亦教他人令行慈心，乃至舍心亦如是；自行无边空处，亦教他人令行无边空处，乃至非有想非无想处亦如是；自行四念处，亦教他人令行四念处，乃至八圣道分、佛十力乃至八十随形好，亦如是；自于须陀洹果中生智慧，亦不住是中，亦教他人令得须陀洹果，乃至阿罗汉亦如是；自于辟支佛道中生智慧，亦不住是中，亦教他人令得辟支佛道；自生阿耨多罗三藐三菩提道，亦教他人令得阿耨多罗三藐三菩提道。如是，须菩提，菩萨摩诃萨行般若波罗蜜方便力故，终不懈怠。”<br>
      　　须菩提白佛言：“世尊，若诸法性常空，常空中众生不可得，法非法亦不可得，菩萨摩诃萨云何求一切种智？”<br>
      　　佛告须菩提：“如是，如是，如汝所言，诸法性皆空，空中众生不可得，法非法亦不可得。须菩提，若一切法性不空，菩萨摩诃萨不依性空成阿耨多罗三藐三菩提，为众生说性空法。须菩提，色性空，受、想、行、识性空。菩萨摩诃萨行般若波罗蜜时，说五阴性空法，说十二入、十八界性空法，说四禅、四无量心、四无色定、四念处乃至八圣道分性空法，说三解脱门、八背舍、九次第定、佛十力、四无所畏、四无碍智、十八不共法、大慈大悲、三十二相、八十随形好性空法，说须陀洹果、斯陀含果、阿那含果、阿罗汉果、辟支佛道、一切种智断烦恼习性空法。须菩提，若内空性不空，外空乃至无法有法空性不空者，则坏空性。是性空不常不断。何以故？是性空无住处，亦无所从来，亦无所从去。须菩提，是名法住相，是中无法，无聚无散，无增无减，无生无灭，无垢无净，是为诸法相。菩萨摩诃萨住是中，发阿耨多罗三藐三菩提心，不见法有所发，无发无住，是名法住相。是菩萨摩诃萨行般若波罗蜜时，见一切法性空，不转阿耨多罗三藐三菩提。何以故？是菩萨不见有法能障碍，当何处生疑？是名阿耨多罗三藐三菩提性空。不得众生，不得我，不得人，不得寿，不得命，乃至不得知者、见者；性空中色不可得，受、想、行，识不可得，乃至八十随形好不可得。须菩提，譬如佛化作四众，比丘、比丘尼、优婆塞、优婆夷，常为是诸众说法，千万亿劫不断。”<br>
      　　佛告须菩提：“是诸化众，当得须陀洹果、斯陀含果、阿那含果、阿罗汉果，得阿耨多罗三藐三菩提记不？”<br>
      　　须菩提言：“不也，世尊。何以故？是诸化众无有根本实事故。一切诸法性空，亦无根本实事，何等是众生得须陀洹果乃至阿罗汉果，得阿耨多罗三藐三菩提记？”<br>
      　　“须菩提，菩萨摩诃萨亦如是，为众生说性空法，是众生实不可得；以众生堕颠倒故，拔众生令住不颠倒。颠倒即是无颠倒，颠倒、不颠倒虽一相，而多颠倒，少不颠倒。无颠倒处中，则无我、无众生，乃至无知者、见者；无颠倒处中，亦无色，无受、想、行、识，无十二入乃至无阿耨多罗三藐三菩提，是为诸法性空。菩萨摩诃萨住是中，行般若波罗蜜时，于众生相颠倒中拔出众生，所谓无众生、有众生相中拔出，乃至知者、见者相中拔出。于无色、色相中，无受想行识、受想行识相中拔出众生。十二入、十八界，乃至一切有漏法，亦如是。须菩提，亦有诸无漏法，所谓四念处、四正勤、四如意足、五根、五力、七觉分、八圣道分。如是等法，虽无漏，亦不如第一义相。第一义相者，无作、无为、无生、无相、无说，是名第一义；亦名性空，亦名诸佛道，是中不得众生，乃至不得知者、见者，不得色、受、想、行，识，乃至不得八十随形好。何以故？菩萨摩诃萨非为道法故，求阿耨多罗三藐三菩提；为诸法实相性空故，求阿耨多罗三藐三菩提。是性空前际亦是性空，后际亦是性空，中际亦是性空，常性空，无不性空时。菩萨摩诃萨行是性空般若波罗蜜，为众生著众生相，欲拔出故，求道种智。求道种智时，遍行一切道：若声闻道，若辟支佛道，若菩萨道。是菩萨具足一切道，拔出众生于邪想著；净佛国土已，随其寿命，得阿耨多罗三藐三菩提。须菩提，过去十方诸佛道性空，未来、现在十方诸佛道亦性空；离性空，世间无道、无道果。要从亲近诸佛，闻是诸法性空，行是法，不失萨婆若！”<br>
      　　须菩提白佛言：“世尊，甚深希有！诸菩萨摩诃萨，有行是性空法，亦不坏性空相，所谓色与性空异，受、想、行、识与性空异，乃至阿耨多罗三藐三菩提与性空异。世尊，但色即是性空，性空即是色，乃至阿罗耨多罗三藐三菩提，阿耨多罗三藐三菩提即是性空，性空即是阿耨多罗三藐三菩提！”<br>
      　　佛告须菩提：“如是，如是。若色与性空异，若受、想、行、识与性空异，乃至阿耨多罗三藐三菩提与性空异，菩萨摩诃萨不能得一切种智。须菩提，今色不异性空，乃至阿耨多罗三藐三菩提不异性空；以是故，菩萨摩诃萨知一切法性空，发意求阿耨多罗三藐三菩提。何以故？是中无有法若实若常，但凡夫著色、受、想、行，识。凡夫取色相，取受、想、行、识相，有我心著内外物故，受后身：色、受、想、行、识，是故不得脱生老病死、愁忧苦恼，往来五道。以是事故，菩萨摩诃萨行性空波罗蜜，不坏色等诸法相，若空、若不空。何以故？是色性空相不坏色，所谓是色是空。譬如虚空不坏虚空，内虚空不坏外虚空，外虚空不坏内虚空。如是，须菩提，色不坏色空相，色空相不坏色。何以故？是二法无有性能有所坏，所谓是空、是非空；乃至阿耨多罗三藐三菩提，亦如是。”<br>
      　　须菩提白佛言：“世尊，若一切法空无分别，云何菩萨摩诃萨从初发意已来，作是愿：‘我当得阿耨多罗三藐三菩提’？世尊，若一切法无分别，云何菩萨发心言：‘我当得阿耨多罗三藐三菩提’？世尊：若分别诸法，不能得阿耨多罗三藐三菩提！”<br>
      　　佛告须菩提：“如是，如是。若菩萨摩诃萨行二相者，无阿耨多罗三藐三菩提。若分别作二分者，无阿耨多罗三藐三菩提；若不二不分别诸法，则是阿耨多罗三藐三菩提。菩提是不二相、不坏相。须菩提，是菩提不色中行，不受、想、行，识中行，乃至菩提亦不菩提中行。何以故？色即是菩提，菩提即是色，不二不分别；乃至十八不共法，亦如是。是菩提非取故行，非舍故行。”<br>
      　　须菩提白佛言：“世尊，若菩萨摩诃萨菩提非取故行、非舍故行，菩萨摩诃萨菩提何处行？”<br>
      　　佛告须菩提：“于汝意云何？如佛所化人，在何处行？若取中行？若舍中行？”<br>
      　　须菩提言：“世尊，非取中行，非舍中行。”<br>
      　　佛言：“菩萨摩诃萨菩提亦如是，非取中行，非舍中行。须菩提，于汝意云何？阿罗汉梦中菩提何处行？若取中行？若舍中行？”<br>
      　　“不也，世尊。非取中行，非舍中行。世尊，阿罗汉毕竟不眠，云何梦中菩提，若取中行，若舍中行？”<br>
      　　“须菩提，菩萨摩诃萨阿耨多罗三藐三菩提，亦如是非取中行，非舍中行，所谓色中行，乃至一切种智中行。”<br>
      　　“世尊，将无菩萨摩诃萨不行十地，不行六波罗蜜，不行三十七助道法，不行十四空，不行诸禅定、解脱、三昧，不行佛十力乃至八十随形好，住五神通，净佛国土，成就众生，得阿耨多罗三藐三菩提？”<br>
      　　佛告须菩提：“如是，如是。如汝所言，今菩萨虽菩提无处行，若不具足十地、六波罗蜜、四禅、四无量心、四无色定，四念处乃至八圣道分，空、无相、无作解脱，佛十力乃至八十随形好，常舍法、不错谬法，不具足是诸法，终不得阿耨多罗三藐三菩提。是菩萨摩诃萨住色相中，住受、想、行、识相中，乃至住阿耨多罗三藐三菩提相中，能具足十地，乃至得阿耨多罗三藐三菩提。是相常寂灭，无有法能增能减、能生能灭、能垢能净、能得道、能得果。世谛法故，菩萨摩诃萨得阿耨多罗三藐三菩提，非第一实义。何以故？第一实义中，无有色，乃至无阿耨多罗三藐三菩提，亦无行阿耨多罗三藐三菩提者。是一切法，皆以世谛故说，非第一义。须菩提，菩萨摩诃萨从初发意已来，行阿耨多罗三藐三菩提，菩提亦不增，众生亦不减，菩萨亦无增减。须菩提，于汝意云何？若人初得道时，住无间三昧，得无漏根，成就须陀洹果，若斯陀含果、阿那含果、阿罗汉果。汝尔时，有所得，若梦、若心、若道、若道果不？”<br>
      　　须菩提言：“世尊，不得也！”<br>
      　　佛告须菩提：“云何当知得阿罗汉道者？”<br>
      　　“世尊，世谛法故，分别名阿罗汉道。”<br>
      　　佛语须菩提：“如是，如是。世谛法故，说名菩萨，说名色、受、想、行、识，乃至一切种智。是菩提中无法可得，若增若减，以诸法性空故。诸法性空尚不可得，何况得初地心乃至十地心，六波罗蜜、三十七助道法，空三昧，无相、无作三昧，乃至一切佛法当有所得？无有是处！如是，须菩提，菩萨摩诃萨，行阿耨多罗三藐三菩提，得阿耨多罗三藐三菩提，利益众生。”　　<br>
      　　【论】释曰：上品中须菩提种种因缘难：若诸法空，云何有五道生死、善不善法？今难众生，作是言：世尊，若众生毕竟不可得，菩萨为谁故行般若？先难法为众生，今难众生为法故。佛答：为实际故，菩萨行般若波罗蜜。须菩提意谓：菩萨为度众生故，行般若波罗蜜。佛意：众生假名虚诳，毕竟不可得；菩萨为一切实法故，行般若波罗蜜，实法即是实际。<br>
      　　问曰：一切菩萨见众生苦恼，为度众生故发大悲心，今何以言为实际？<br>
      　　答曰：初发意菩萨，但为灭众生苦故，发大悲心。苦者，所谓老病死等，及身心衰恼。云何灭是苦？寻苦因缘，由生故。如佛十二因缘中说：何因缘故有老病死？以有生故。<br>
      　　问曰：一切众生皆知生因缘是苦，菩萨有何奇特？<br>
      　　答曰：众生不知由生有苦。若遭苦时，但怨恨人，自不将适，初不怨生；以是故增长结使，重增生法，不知真实苦因。有人无鞭杖、刀兵诸愁恼苦，而有死苦，此死从何所来？从生而有。复次，鞭杖、刀兵愁恼，皆由生故有；余法或有苦、或无苦，是生法必定有苦。正使大智及诸天，有生必有死，有死必有苦，是故知生定是苦本；如草木有生故必可焚烧，若当不生，虽有猛火、大风，无所烧害。<br>
      　　菩萨既得苦因缘，复推生因缘，生因缘者有。“有”有三种：欲有、色有、无色有。著是三有起善恶业，是生因。有因者，四种取；取因缘者，爱等诸烦恼。小者未能起业故，名为爱；增长能起业故，名为取。欲取、见取、戒取、我语取，取著是四事故，能起种种业。爱因缘，三种受；受因缘者，眼等六种触；触名受等诸心数法，情、尘、识三事和合故，心中生受等心数法。根本虽三事，和合故生触，为六情依止住处故，但说六入。六入因缘名色，六入虽即是名色分，成就名六入，未成就名名色。色成就名五入，名成就名一入。是胎中时因缘次第，名名色。名色因缘是识，若识不入胎初，胎初则烂坏。识名中阴中五众，是五众细故，但名为识。若识不入而胎成者，如一切和合时，皆应成胎！<br>
      　　问曰：识何因缘故入胎？<br>
      　　答曰：行因缘。行即是过去三种业，业将识入胎。如风吹绝焰空中而去，焰则依止于风；先世作人身时，燃六识故，命终时业将识入胎。<br>
      　　问曰：上业何以名有？今业何以名行？<br>
      　　答曰：上是今世业，为未来有故名为有。今业过去世已灭尽，但有名，名为行，天竺语删迦罗，秦言行。是行因缘名无明，一切烦恼虽是过去业因缘，无明是根本故，但名无明。今世现在著爱、取多故，爱、取受名；过去世中，是疑、邪见处故，但名无明。今得一切苦恼根本，是无明。<br>
      　　问曰：无始生死展转甚多，何以正齐无明？<br>
      　　答曰：是事先已答，菩萨思惟为人从苦得脱故，求苦因缘。众生过去、现在老死等苦，不可得除，为除未来世老死苦，断相续不令复生。如良医，过去病不可治，现在病亦不可治，服药但能治应起病，破其冷热，不复令起。又如失火烧舍，不为已过火故勤灭，亦不为现在火故勤灭，但为未来火，不令更烧故勤灭。良医、灭火人，勤方便亦不虚。菩萨灭众生苦恼亦如是：过去苦已灭，无所复能；现在苦恼，先世因缘成就故不可却；但破未来世老死等苦因缘故，破是生法，老死等苦自然永灭。是故菩萨欲灭未来世老死等苦因缘生，得现在有等八因缘：一名有漏业；二名现在世诸烦恼，所谓四取、一爱。是二种烦恼，从二心数法生，所谓受及触。触能生一切心数法，受前生故，得名触是受因缘。受虽能生三毒，一切众生，爱是旧烦恼。触因缘是内六入，如先说。虽有外六入，内六入无故，触等心数法不生，是故内六入得名。名色是六入因缘，如此中说：初入胎识，是名色因缘，识、名色在胎中，此中虽有六入，未成就未可用故，未得名字。既生婴孩，未能有所作，但有六入。转大有六触，如小儿蹈火履冰，但有触未知苦乐。转大受苦乐，未深爱著，如小儿虽瞋，未能起杀等恶业，虽喜未能起施等善业。年及成人，得苦生恚，得乐生爱，求乐具故，取欲等四取，取时能起善恶业。若知先一世无明业因缘，则亿万世可知。譬如现在火热，过去、未来火亦如是。若无明因缘更求其本，则无穷，即堕边见，失涅槃道，是故不应求。若更求，则堕戏论，非是佛法。<br>
      　　菩萨欲断无明故，求无明体相，求时即入毕竟空。何以故？佛经说无明相：内法不知，外法不知，内外法不知。菩萨以内空观内法，内法即空；以外空观外法，外法即空；以内外空观内外法，内外法即空。如是等一切是无明相，如先品、德女经中破无明广说。<br>
      　　复次，菩萨求无明体，即时是明，所谓诸法实相名为实际。观诸法如幻如化，众生颠倒因缘故，起诸烦恼，作恶罪业，轮转五道受生死苦。譬如蚕出丝自裹缚，入沸汤火炙；凡夫众生亦如是，初生时未有诸烦恼，后自生贪欲、瞋恚等诸烦恼，是烦恼因缘故覆真智慧，转身受地狱火烧汤煮。菩萨知是法本末皆空，但众生颠倒错故，受如是苦。菩萨于此众生起大悲，心欲破是颠倒故，求于实法，行般若波罗蜜，通达实际；种种因缘教化众生，令住实际，是故住实际无咎。<br>
      　　复次，经中说：若众生与实际异，菩萨不应行般若波罗蜜。异者，实际是毕竟空，众生际是决定有。若尔者，应难：若诸法实际相空，菩萨云何为众生故修是实际？若众生毕竟空，实际定有，无众生则无所利益，为谁故行实际？今众生际，实不异实际，故行般若；欲觉悟狂惑颠倒凡夫故，行般若波罗蜜，令众生住实际中，而不坏实际。<br>
      　　是时，须菩提更问：若众生际、实际不异，云何以实际著实际？自性不应自性中住，如指端不能自触指端！佛可其意：菩萨以方便故，建立众生于实际，而众生、实际不异，一亦不可得。若是一，则坏实际相。所以者何？得是一性故。菩萨知是二法，不一不二，亦不不一，亦不不二，毕竟寂灭无戏论相。菩萨生大悲心，但欲拔出众生离于颠倒故，教化众生。<br>
      　　又问：云何名方便？佛言：菩萨行般若时，以方便力故，建立众生于檀中，说是檀先际、后际空，中际亦尔，如经中广说。菩萨知实际者到众生边，如先檀品中说。众生闻已发心，折薄烦恼，深著布施。菩萨怜愍众生：我从悭中拔出，今复著布施；众生若受布施，福尽受诸苦恼；又受福德富贵因缘，得作大罪，则堕地狱。是故愍此众生得少许时乐，而受苦长久！是故菩萨为说布施实相，所谓毕竟空，作是言：是布施过去已灭，不可见，不可得，不可用，但可忆念，如梦所见无异；未来未生故，亦无所有，毕竟空。是布施先、后际无故，中际亦无。如破六尘中、破色法中说：现在布施虽眼见，分分破析，乃至微尘不可得。布施三世空，施者、受者、果报亦如是。菩萨语施者言：布施等法，是初入佛法门；实际中、实际相亦无，何况布施？汝莫念、莫著布施等法！若不念、不著如布施体相，如是布施者，则得甘露味、甘露果。甘露味者，是八圣道分；甘露果者，是涅槃。菩萨虽住实际中，以方便力，布施门度众生。余波罗蜜亦如是，如经中广说。<br>
      　　须菩提白佛言：世尊，若一切法性空，性空中无法及非法，亦无众生，菩萨云何住是空中求一切种智？佛答：菩萨安立性空中故，能行是布施等诸法。<br>
      　　又问：性空破一切法，悉尽无余，云何菩萨住性空中，能行布施等诸善法？佛可须菩提意而说因缘：菩萨知诸法实相，住是中，能得阿耨多罗三藐三菩提。诸法实相者，即是性空。若一切法性不空，菩萨不应住是诸法性空中，得阿耨多罗三藐三菩提已，为众生说性空法，所谓色性空，受、想、行、识性空，乃至为众生说一切种智、断烦恼习性空法。复次，须菩提，十八空，若性不空，是为坏空体。何以故？十八空能令一切法空，若自不空，则为虚诳。又若不空者则堕常边著处，能生烦恼；性空无实住处，无所从来，去无所至，是名常住法相。常住法相是性空之异名，亦名诸法实相；是相中无生无灭，无增无减，无垢无净。菩萨住是中，见一切法性空，于阿耨多罗三藐三菩提不退、不疑、不悔。何以故？不见诸法能障碍者，以方便力故度众生。方便力者，毕竟无法，亦无众生，而度众生。<br>
      　　问曰：若众生及法，从本以来无，为谁作方便？为度脱谁？<br>
      　　答曰：性空名空性亦无，汝何以取是空性相作难？若有性空相，应当作难！<br>
      　　复次，得诸法实相者，知是性空，是人则知诸法性空，无法、无众生。凡人未得实相故，种种忆想分别；譬如狂人妄有所见，以为实有。为度凡夫狂人故，言为众生说狂法中，有是诸法分别，实法中则无。菩萨欲满本愿故，又不著性空，故有度众生，此中则不应难。<br>
      　　复次，此经中佛自说因缘：性空中众生不可得，知者、见者亦不可得，乃至八十随形好亦如是。而菩萨立是法为众生说，是世谛故，非是实。此中佛说譬喻：如佛作化人，又化作四部众而为说法，可有得道者不？须菩提言：不也。所以者何？无定根本实事，何有得须陀洹乃至得佛者？菩萨说法度众生亦如是，众生无有定实，但欲于颠倒中拔出众生，著无颠倒中。无颠倒法亦无处所，是中无众生，乃至无知者、见者。虽空性一相，而颠倒多，不颠倒少，是故贵是性空不颠倒法。菩萨住此中，但破众生妄想，不破众生。又无漏法乃至八圣道分，虽是无漏，以生灭故，不如第一义。须菩提，是性空，一切诸佛唯有是道，更无异道。何以故？诸佛皆求实智不坏不异法，虽有十力、四无所畏诸异法，不名为一道。所以者何？此皆是有为法，转变无常故。是性空中无众生，亦无色等诸法，菩萨不为菩萨道故求阿耨多罗三藐三菩提，但为性空故。<br>
      　　问曰：何等是性空？何等是菩萨道？<br>
      　　答曰：第一义中无分别，世谛中有分别，诸法实相名性空。余布施等乃至八十随形好，是菩萨道；虽行是法，不为此法，为求性空故，是故说：不为菩萨道故行是性空。先亦性空，中亦性空，后亦性空，从本已来常空，无有作者。非是福德力故使空，亦非智慧力故使空，但性自尔故。诸佛贤圣，以大福德、智慧方便力故，破众生心中颠倒，令知性空。譬如虚空，性常清净，不著垢闇。或时风云闇翳，世人便言虚空不净；更有猛风吹除风云，便言虚空清净；而虚空实无垢无净。诸佛亦如是，以说法猛风，吹却颠倒云翳，令得清净，而诸法性常自无垢无净。是菩萨知一切法性空故，能行一切种种道度众生。具足一切道，净佛国土，教化众生，得阿耨多罗三藐三菩提时，随意寿命。随意寿命者，菩萨得无生忍法，入如幻菩萨道，能一时变化作千亿万身周遍十方，具足行一切菩萨道，处处国土中，随众生寿命长短而受其形。如释迦文尼佛，于此国土寿命百年，于庄严佛国寿七百阿僧祇劫。佛法于五不可思议中，是第一不可思议。<br>
      　　佛告须菩提：一切法性空，是诸佛真法。若得是法，则名为佛；若说此法，名为度众生。三世佛皆亦如是。离是性空，则无道无果。道者，八圣道分；果者，七种果。所以者何？若离性空别有定法，则取相生著，著故亦无离欲，无离欲故则无道果。若离性空，虽行布施、持戒，行慈、悲等善法力故，虽不堕恶道，生天福尽，还堕恶道，如本不异。行性空法，亦不著性空，即是涅槃。行余法，生著心，有退失；若行此法，则无退失。<br>
      　　须菩提欢喜白佛言：甚希有！菩萨行是性空法，亦不坏性空相。佛答：若色等法与性空异，菩萨则不得阿耨多罗三藐三菩提。何以故？有定法则不可得离。须菩提，今色等诸法性实空，菩萨知是法已，得阿耨多罗三藐三菩提。所以者何？此中无有一法定是常，但凡夫生我心故，著内外法，不得脱生、老、病、死。是故菩萨行是性空，和合六波罗蜜，不坏色等诸法相，所谓若空、若不空、若空不空、若非空非不空，不作如是示诸法相，是名不坏。所以者何？色实相即是性空，性空云何自坏性空？乃至菩提亦如是。此中佛说譬喻：如内虚空不坏外虚空，以同体故。<br>
      　　须菩提问：世尊，若诸法性空无别异，菩萨于何处得阿耨多罗三藐三菩提？佛可其意言：如是。若分别有二相，则不得阿耨多罗三藐三菩提。阿耨多罗三藐三菩提名实智慧，于色法中不行，所谓不著不染。所以者何？是智慧不为取色故行，是故不行色中。<br>
      　　须菩提复问：若菩提不取中行，不舍中行，当于何处行？取名实法，舍名空法；取名著行，舍名不著行；取名二行，舍名不二行，如是等分别。佛反问须菩提：于汝意云何？佛所化人为何处行？须菩提言：是化人无处行，化人无心无心数法故；菩提亦如是。复问：于汝意云何？阿罗汉梦中菩提为在何处行？须菩提言：阿罗汉尚不眠，何况梦中菩提有行处？<br>
      　　问曰：菩提有三种：阿罗汉菩提、辟支佛菩提、佛菩提。阿罗汉菩提，不在有漏心中，无记心中行，但在无漏心中行，佛何以故问阿罗汉梦中菩提何处行？<br>
      　　答曰：阿罗汉是一切漏尽圣人则无梦，佛以必无处故问，欲明必无行法。<br>
      　　问曰：乃至佛犹尚有眠，何以知之？佛常命阿难：“汝四襞优多罗僧敷，我欲小眠，汝为诸比丘说法。”又萨遮尼干问佛：“佛自念昼日有眠不？”佛言：“春末夏初，以时热故小眠息，除食患故。”萨遮尼干白佛：“余人有言，昼日眠是痴相。”佛言：“汝置！汝不别痴相。诸漏能生后身相续不断者，是名痴相，虽常不眠亦是痴；若是诸漏永灭无余，虽眠不名痴。”如是等，经中处处说，须菩提何以言阿罗汉尚不眠？<br>
      　　答曰：眠有二种：一者、眠而梦，二者、眠而不梦。阿罗汉非为安隐著乐故眠，但受四大身法，应有食息眠觉，是故少许时息名为眠，不为梦眠故。须菩提言：阿罗汉尚不眠。有人言：“离欲者得禅定，色界系四大入身中，身心欢乐则无有眠。慧解脱阿罗汉，色界四大不入身中，故有眠。”是故须菩提言：阿罗汉尚不眠。是故阿罗汉有眠、有不眠。佛以方便力，为度众生，受人法故现眠。<br>
      　　须菩提复问：若不行者，云何菩萨从一地至十地，乃至得阿耨多罗三藐三菩提？佛可其意：菩提虽无处行，未具足六波罗蜜诸法，终不得阿耨多罗三藐三菩提。是菩萨住色相，乃至菩提相中住，得阿耨多罗三藐三菩提。不舍色等法，亦不著菩提相，知色等法即是菩提，常寂灭无法，若增若减，若垢若净，若得道、若得果。但世谛故说，菩萨得阿耨多罗三藐三菩提，第一义中无有色，乃至菩提。佛欲明是事故，反问须菩提：于汝意云何？汝断烦恼得道时，有所得不？所谓如梦等五众，若道若道果，决定一法不？<br>
      　　须菩提言：不得也！所以者何？须菩提意：住无相门中入道，云何取相？佛言：汝若乃至不得微细少法，云何说汝为阿罗汉？<br>
      　　须菩提言：世谛法故说言阿罗汉，凡夫颠倒法中有得有失、有众生、有法。佛言：菩提亦如是，世谛法故说有菩萨，说有色等乃至菩提；菩提中无有定法，亦无众生，亦无菩提。菩萨观是菩提法，无有增、无有减。所以者何？诸法性如是。菩萨亦不得是诸法性，何况有初发心，乃至十地及六波罗蜜、三十七品，乃至十八不共法，当有所得？无有是处！所以者何？诸法性，是一切法根本，尚不可得，何况六波罗蜜等是作法尚有定实？如是菩萨行是诸法性，得佛时能大利益众生。</p>
<div class="jwbt-box"><div class="jwbt"><a name=j1163-05-28><a href="1163-05.htm#MENU-top">大智度论卷第九十一</div></a></a>
<div class="jwbtbm"><a name=j1163-05-29><a href="1163-05.htm#MENU-top">释具足品第八十一</div></div></a></a>
<p>　　【经】须菩提白佛言：“世尊，若菩萨摩诃萨行六波罗蜜、十八空、三十七助道法，佛十力、四无所畏、四无碍智、十八不共法，不具足菩萨道，不能得阿耨多罗三藐三菩提。世尊，菩萨摩诃萨，当云何具足菩萨道，能得阿耨多罗三藐三菩提？”<br>
      　　佛告须菩提：“若菩萨摩诃萨行般若波罗蜜时，以方便力故，行檀波罗蜜，不得施，不得施者，不得受者，亦不远离是法行檀波罗蜜，是则照明菩萨道。如是，须菩提，菩萨以方便力故，具足菩萨道；具足已，能得阿耨多罗三藐三菩提。持戒、忍辱、精进、禅定、智慧，乃至十八不共法，亦如是。”<br>
      　　舍利弗白佛言：“世尊，云何菩萨摩诃萨习般若波罗蜜？”<br>
      　　佛告舍利弗：“若菩萨摩诃萨行般若波罗蜜，以方便力故，不坏色，不随色。何以故？是色性无故，不坏不随，乃至识亦如是。舍利弗，菩萨摩诃萨行般若波罗蜜，以方便力故，檀波罗蜜不坏不随。何以故？檀波罗蜜性无故，乃至十八不共法亦如是。”<br>
      　　舍利弗白佛言：“世尊，若诸法无自性可坏可随者，云何菩萨摩诃萨能习般若波罗蜜，诸菩萨摩诃萨所学处？何以故？菩萨摩诃萨不学般若波罗蜜，不能得阿耨多罗三藐三菩提。”<br>
      　　佛告舍利弗：“如汝所言，菩萨不学般若波罗蜜，不能得阿耨多罗三藐三菩提，不离方便力故可得。舍利弗，若菩萨摩诃萨行般若波罗蜜，若有一法可得、应当取，若不可得、何所取，所谓此是般若波罗蜜、是禅波罗蜜、是毗梨耶波罗蜜、是羼提波罗蜜、是尸罗波罗蜜、是檀波罗蜜、是色受想行识，乃至是阿耨多罗三藐三菩提。舍利弗，是般若波罗蜜不可取相，乃至一切诸佛法不可取相。舍利弗，是名不取般若波罗蜜，乃至佛法，是菩萨摩诃萨所应学！菩萨摩诃萨于是中学时，学相亦不可得，何况般若波罗蜜、佛法、菩萨法、辟支佛法、声闻法、凡夫人法？何以故？舍利弗，诸法无一法有性，如是无性诸法，何等是凡夫人、须陀洹、斯陀含、阿那含、阿罗汉、辟支佛、菩萨、佛？若无是诸贤圣，云何有法？知是法故，分别说是凡夫人、须陀洹、斯陀含、阿那含、阿罗汉、辟支佛、菩萨、佛。”<br>
      　　舍利弗白佛言：“世尊，若诸法无性、无实、无根本，云何知是凡夫人乃至是佛？”<br>
      　　佛告舍利弗：“凡夫人所著处色，有性有实不？”<br>
      　　“不也，世尊，但以颠倒心故。受、想、行、识，乃至十八不共法亦如是。”<br>
      　　“舍利弗，菩萨摩诃萨行般若波罗蜜时，以方便力故，见诸法无性、无根本故，能发阿耨多罗三藐三菩提心。”<br>
      　　舍利弗白佛言：“云何菩萨摩诃萨行般若波罗蜜时，以方便力故，见诸法无性、无根本故，发阿耨多罗三藐三菩提心？”<br>
      　　佛告舍利弗：“菩萨摩诃萨行般若波罗蜜时，不见诸法根本，住中退没生懈怠心。舍利弗，诸法根本实无我、无所有、性常空，但颠倒愚痴故，众生著阴、入、界。是菩萨摩诃萨，见诸法无所有、性常空、自性空时，行般若波罗蜜，自立如幻师为众生说法：悭者为说布施法，破戒者为说持戒法，瞋者为说忍辱法，懈怠者为说精进法，乱想者为说禅定法，愚痴者为说智慧法。令众生住布施乃至智慧，然后为说圣法能出苦；用是法故，得须陀洹果，乃至得阿罗汉果、辟支佛道，乃至阿耨多罗三藐三菩提。”<br>
      　　舍利弗白佛言：“世尊，菩萨摩诃萨得是众生无所有，教令布施、持戒乃至智慧，然后为说圣法能出苦；以是法故，得须陀洹果乃至阿耨多罗三藐三菩提！”<br>
      　　佛告舍利弗：“菩萨摩诃萨行般若波罗蜜时，无有有所得过罪。何以故？舍利弗，是菩萨摩诃萨行般若波罗蜜时，不得众生，但空法相续故，名为众生。舍利弗，菩萨摩诃萨住二谛中为众生说法，世谛、第一义谛。舍利弗，二谛中众生虽不可得，菩萨摩诃萨行般若波罗蜜，以方便力故，为众生说法。众生闻是法，今世吾我尚不可得，何况当得阿耨多罗三藐三菩提及所用法？如是，舍利弗，菩萨摩诃萨行般若波罗蜜时，以方便力故，为众生说法。”<br>
      　　舍利弗白佛言：“世尊，是菩萨摩诃萨心旷大！无有法可得，若一相、若异相、若别相，而能如是大庄严！用是庄严故，不生欲界，不生色界，不生无色界；不见有为法，不见无为法，而于三界中度脱众生，亦不得众生。何以故？众生不缚不解；众生不缚不解故，无垢无净；无垢无净故，无分别六道；无分别六道故，无业无烦恼；无业无烦恼故，亦不应有果报，以是果报故生三界中。”<br>
      　　佛告舍利弗：“如是，如是，如汝所言。若众生先有后无，诸佛、菩萨则有过罪。诸法六道生死亦如是，若先有后无，诸佛、菩萨则有过罪。舍利弗，今有佛无佛，诸法相常住不异，是法相中尚无我、无众生、无寿命，乃至无知者、无见者，何况当有色、受、想、行、识？若无是法，云何当有六道往来，拔出众生处？舍利弗，是诸法性常空。以是故，诸菩萨摩诃萨从过去佛，闻是法相，发阿耨多罗三藐三菩提意。是中无有法我当得，亦无有众生定著处、法不可出，但以众生颠倒故著。以是故，菩萨摩诃萨发大庄严，常不退阿耨多罗三藐三菩提。是菩萨不疑‘我当不得阿耨多罗三藐三菩提’，‘我必当得阿耨多罗三藐三菩提’。得阿耨多罗三藐三菩提已，用实法利益众生，令出颠倒。舍利弗，譬如幻师，幻作百千万亿人，与种种饮食令饱满，欢喜唱言：‘我得大福！我得大福！’于汝意云何？是中有人食饮饱满不？”<br>
      　　“不也，世尊。”<br>
      　　佛言：“如是，舍利弗，菩萨摩诃萨从初发意已来，行六波罗蜜、四禅、四无量心、四无色定，四念处乃至八圣道分，十八空、三解脱门，八解脱、九次第定，佛十力乃至十八不共法，具足菩萨道，成就众生，净佛国土，无众生法可度。”<br>
      　　须菩提白佛言：“世尊，何等是菩萨摩诃萨道？菩萨行是道，能成就众生，净佛国土？”<br>
      　　佛告须菩提：“菩萨摩诃萨从初发意已来，行檀波罗蜜，行尸罗、羼提、毗梨耶、禅、般若波罗蜜，乃至行十八不共法，成就众生，净佛国土。”<br>
      　　须菩提白佛言：“世尊，云何菩萨摩诃萨行檀波罗蜜成就众生？”<br>
      　　佛告须菩提：“有菩萨摩诃萨行檀波罗蜜时，自布施，亦教众生布施，作是言：‘诸善男子，汝等莫著布施！汝著布施故当更受身，更受身故多受众苦。诸善男子，诸法相中无所施，无施者，无受者，是三法性皆空；是性空法不可取，不可取相是性空。’如是，须菩提，菩萨摩诃萨行檀波罗蜜时，布施众生，是中不得布施，不得施者，不得受者。何以故？无所得檀波罗蜜，是名为檀波罗蜜。是菩萨不得是三法故，能教众生，令得须陀洹果，乃至令得阿罗汉果、辟支佛道、阿耨多罗三藐三菩提。如是，须菩提，菩萨摩诃萨行檀波罗蜜时，成就众生。是菩萨自行布施，亦教他人行布施，赞叹布施法，欢喜赞叹行布施者。是菩萨如是布施已，生刹利大姓、婆罗门大姓、居士大家，若作小王、若转轮圣王，是时，以四事摄取众生。何等四？布施、爱语、利行、同事。是四事摄众生已，众生渐渐住于戒、四禅、四无量心、四无色定，四念处乃至八圣道分，空、无相、无作三昧，得入正位中，得须陀洹果乃至得阿罗汉果，若得辟支佛道，若教令得阿耨多罗三藐三菩提。作是言：‘诸善男子，汝等当发阿耨多罗三藐三菩提心，阿耨多罗三藐三菩提易得耳！何以故？无有定法众生所著处，但颠倒故众生著。是故汝等自离生死，亦当教他离生死；汝等当发心能自利益，亦当得利益他人！’须菩提，菩萨摩诃萨应如是行檀波罗蜜！是行檀波罗蜜因缘故，从初发意已来，终不堕恶道，常作转轮圣王。何以故？随其所种，得大果报。是菩萨作转轮圣王时，见有乞者，作是念：‘我不为余事故受转轮圣王果，但为利益一切众生故。’是时，作是言：‘此是汝物，汝自取之，莫有所难，我无所惜！我为众生故受生死，怜愍汝等故具足大悲。’行是大悲饶益众生，亦不得实定，众生相空，但有假名故，可说是众生；是名字亦空，如响声，实不可说相。须菩提，菩萨摩诃萨应如是行檀波罗蜜，于众生中无所惜，乃至不惜自身肌肉，何况外物？以是法故，能出众生生死。何等是法？所谓檀波罗蜜、尸罗波罗蜜、羼提波罗蜜、毗梨耶波罗蜜、禅波罗蜜、般若波罗蜜，乃至十八不共法，令众生从生死中得脱。<br>
      　　“复次，须菩提，菩萨摩诃萨住檀波罗蜜中布施已，作是言：‘诸善男子，汝等来持戒，我当供给汝等，令无乏短。衣食、卧具乃至资生所须，尽当给汝。汝等乏少故破戒，我当给汝所须，令无所乏，若饮食乃至七宝。汝等住是戒律仪中，渐渐当得尽苦，乘于三乘而得度脱，若声闻乘、辟支佛乘、佛乘。’<br>
      　　“复次，须菩提，菩萨摩诃萨住檀波罗蜜中，若见众生瞋恼，作是言：‘诸善男子，汝等以何因缘故瞋恼？我当与汝所须。汝等所欲，从我取之，悉当给汝，令无所乏，若饮食、衣服乃至资生所须。’是菩萨住檀波罗蜜中，教众生忍辱，作是言：‘一切法中无有坚实，汝等所瞋，是因缘空无坚实，皆从虚妄忆想生，无有根本。汝瞋恚坏心，恶口骂詈，刀杖相加，以至害命！汝等莫以是虚妄法起瞋故，堕地狱、畜生、饿鬼中，及余恶道，受无量苦。汝等莫以是虚妄无实诸法故而作罪业，以是罪业故，尚不得人身，何况得生佛世？诸人，佛世难值，人身难得，汝等莫失好时！若失好时，则不可救。’是菩萨摩诃萨如是教化众生，自行忍辱，亦教他人令行忍辱，赞叹忍辱法，欢喜赞叹行忍辱者。是菩萨令众生住忍辱中，渐以三乘得尽众苦。如是，须菩提，菩萨摩诃萨住檀波罗蜜，令众生住忍辱。<br>
      　　“须菩提，云何菩萨摩诃萨住檀波罗蜜，令众生精进？须菩提，菩萨见众生懈怠，作是言：‘汝等何以懈怠？’众生言：‘因缘少故。’是菩萨行檀波罗蜜时，语诸人言：‘我当令汝因缘具足，若布施、若持戒、若忍辱。如是等因缘，令汝具足。是众生得菩萨利益因缘故，身精进、口精进、心精进；身精进、口精进、心精进故，一切善法具足，修圣无漏法；修圣无漏法故，当得须陀洹果，乃至阿罗汉果、辟支佛道，若得阿耨多罗三藐三菩提。’如是，须菩提，菩萨摩诃萨行檀波罗蜜时，住精进波罗蜜，摄取众生。<br>
      　　“须菩提，云何菩萨摩诃萨行檀波罗蜜时，教化众生令修禅波罗蜜？”<br>
      　　佛告须菩提：“菩萨见众生乱心，作是言：‘汝等可修禅定！’众生言：‘我等因缘不具足故。’菩萨言：‘我当与汝等作因缘。以是因缘故，令汝心不随觉观，心不驰散。’众生以是因缘故断觉观，入初禅、二禅、三禅、四禅，行慈悲喜舍心。众生以是禅、无量心因缘故，能修四念处，乃至八圣道分。修三十七助道法时，渐入三乘而得涅槃，终不失道。如是，须菩提，菩萨摩诃萨行檀波罗蜜时，以禅波罗蜜摄取众生，令行禅波罗蜜。<br>
      　　“须菩提，云何菩萨摩诃萨行檀波罗蜜，以般若波罗蜜摄取众生？须菩提，菩萨见众生愚痴，无有智慧，作是言：‘汝等何以故不修智慧？’众生言：‘因缘未具足故。’菩萨住檀波罗蜜中，作是言：‘汝等所须得智慧具，从我取之，所谓布施、持戒、忍辱、精进、入禅定。是因缘具足已，汝等如是思惟：思惟般若波罗蜜时，有法可得不？若我、若众生、若寿命乃至知者、见者可得不？若色、受、想、行、识，若欲界、色界、无色界，若六波罗蜜，若三十七助道法，若须陀洹果，若斯陀含、阿那含、阿罗汉果、辟支佛道，若阿耨多罗三藐三菩提可得不？’是众生如是思惟时，于般若波罗蜜中，无有法可得可著处；若不著诸法，是时，不见法有生有灭、有垢有净，不分别是地狱、是畜生、是饿鬼、是阿修罗众、是天、是人，是持戒、是破戒，是须陀洹、是斯陀含、是阿那含、是阿罗汉，是辟支佛，是佛。如是，须菩提，菩萨摩诃萨行檀波罗蜜时，以般若波罗蜜摄取众生。<br>
      　　“须菩提，云何菩萨摩诃萨住檀波罗蜜中，以尸罗波罗蜜、羼提波罗蜜、毗梨耶波罗蜜、禅波罗蜜、般若波罗蜜，乃至以三十七助道法，摄取众生？须菩提，菩萨摩诃萨住檀波罗蜜中，以供养具利益众生。以是利益因缘故，众生能修四念处、四正勤、四如意足、五根、五力、七觉分、八圣道分；众生行是三十七助道法，于生死中得解脱。如是，须菩提，菩萨摩诃萨以无漏圣法摄取众生。<br>
      　　“复次，须菩提，菩萨摩诃萨教化众生时，如是言：‘诸善男子，汝等从我取所须物，若饮食、衣服、卧具、香华乃至七宝等种种资生所须。汝当以是摄取众生，汝等长夜利益安乐。莫作是念：是物非我所有。我长夜为众生故，集此诸物，汝等当取是物，如己物无异。’教化众生令行布施、持戒、忍辱、精进、禅定、智慧，乃至令得三十七助道法，佛十力乃至十八不共法，亦令得无漏法，所谓须陀洹乃至阿罗汉果、辟支佛道、阿耨多罗三藐三菩提。如是，须菩提，菩萨摩诃萨行檀波罗蜜时，应如是教化众生，令得离三恶道，乃至一切生死往来苦。<br>
      　　“复次，须菩提，菩萨摩诃萨住尸罗波罗蜜教化众生，作是言：‘众生，汝等少何因缘故破戒？当与汝作具足因缘，若布施乃至智慧，及种种资生所须。’是菩萨住尸罗波罗蜜，利益众生，令行十善道，远离十不善道。是诸众生持诸戒，不破戒、不缺戒、不浊戒、不杂戒、不取戒，渐以三乘而得尽苦。尸罗波罗蜜为首，如檀波罗蜜；说余四波罗蜜亦如是。”<br>
      　　【论】问曰：先说菩萨行六波罗蜜等诸助道法，不具足菩萨道，则不能得阿耨多罗三藐三菩提；今须菩提应自知行六波罗蜜等，具足菩萨道，应得阿耨多罗三藐三菩提，何以更问？<br>
      　　答曰：须菩提不疑云何得阿耨多罗三藐三菩提，今但问云何具足菩萨道，得阿耨多罗三藐三菩提。佛答：若菩萨六波罗蜜等诸法，以方便力和合故能行，是时具足菩萨道。方便力者，不决定得是布施等三事，亦不离是三事，行檀波罗蜜，是时照明菩萨道。照明，具足，是一义。若菩萨决定得布施等三事，直堕常颠倒，取相著法等过罪；若不得是三事，则堕断灭边，著空还起邪见等诸烦恼，便离菩萨道。若菩萨离是二边，因空，舍是施等假名字虚诳法；因诸法实相，离是著空，无施者、无受者。如阿耨多罗三藐三菩提相，观是布施亦尔无异，如是布施名为具足。乃至十八不共法，亦如是。<br>
      　　舍利弗在会中，闻佛与须菩提说，般若甚深果报大有利益，虽有利益，无决定性，云何可习？佛答：菩萨行般若波罗蜜时，不坏色，不随色，如是名习般若波罗蜜。菩萨初发心，为知实法故，常行般若波罗蜜；次第随其所宜，行布施等诸法。是故常说：菩萨行般若波罗蜜时，行布施等诸法。色不坏者，不言是色无常，不言是色空无所有，是名不坏色。不随色者，不如眼见色取相生著。复次，不说是色若常、若无常，若苦、若乐等，是名不随色；见常、无常等，皆非色实相。复次，不说是色根本从世性中来、若从微尘中来、从大自在天中来，亦不说从时来，亦不说自然生，亦不说无因无缘而强生，如是等名为不随、不坏。此中佛自说因缘：是色性无故，不随、不坏。性无者，是色从一切四大和合，假名为色，是中无定一法名为色，如先破色中说。是色从因缘和合生故，即是无性，若无性即是性空。若得是色相性空，即是习般若波罗蜜，乃至十八不共法亦如是。<br>
      　　复问：世尊，若诸法无自性可坏、可随者，云何菩萨习般若波罗蜜？不学般若波罗蜜，不得阿耨多罗三藐三菩提！佛可舍利弗意，自说因缘：若菩萨用方便力，行六波罗蜜，是人虽知诸法空，而能起般若波罗蜜。舍利弗，若菩萨求一切法，若得少许定性，则可取可著，今菩萨实求觅一切法，不得定实，所谓是般若波罗蜜、是禅波罗蜜，乃至是十八不共法，是诸法皆不可得，不可得故何所取？舍利弗，是名菩萨无取般若波罗蜜。菩萨应学无取般若，无取尚不可得，何况般若等诸法？一切法无性故。<br>
      　　舍利弗复问：若一切法无性，云何知是凡人乃至佛？佛答：一切法虽无根本定相，但凡人颠倒故著。菩萨行般若波罗蜜时，以方便力故，见一切法无根本，而发阿耨多罗三藐三菩提心。是菩萨深行诸法性空故，不见一切法有根本，不见故不懈不退，了了知一切法无我，无所有性，性常空；但众生愚痴颠倒故，著是阴、界、入。是时，菩萨思惟筹量诸法甚深寂灭相，而众生深著虚诳颠倒，菩萨自立如幻师，种种神通变化，说法度人，如幻所作，无憎无爱，等心说法。所谓悭者教施等六法，复为说转胜法，令出生死，得须陀洹果，乃至阿耨多罗三藐三菩提。<br>
      　　问曰：六波罗蜜外，更有何法为胜？何以言更为说胜法？<br>
      　　答曰：此中不说波罗蜜，但为悭者说施，乃至痴者为说智慧。诸佛、菩萨法，有初、有后：初法所谓布施、持戒，受戒、施果报，得天上福乐。为说五欲味利少失多，受世间身但有衰苦，赞叹远离世间断爱法，然后为说四谛，令得须陀洹果。此中菩萨但说欲令众生得佛道故，先教令行六法。此中善智慧，不名为三解脱门所摄。是善智慧能生布施等善法，能灭悭贪、瞋恚等恶法，能令众生得生天上。何以知之？更有胜法故。胜法者，所谓四谛圣法、出法。一切圣人所行法，名为圣法；出三界生死，名为出法。以是四谛说法故，随众生根因缘，令得须陀洹果，乃至得一切种智。此中虽不说初六法，说布施等，当知已摄。复次，菩萨为佛道故说是六法，但众生意劣故，自取小乘，是故不说布施、持戒，生天受报等初六法。<br>
      　　舍利弗白佛言：世尊，先说菩萨是毕竟不可得法，今为无所有众生说法，令得无所有法，所谓须陀洹果，乃至一切种智。世尊，菩萨今得无所有法故，能令众生得无所有法，无所得是有所得？佛答：菩萨行般若波罗蜜时，无有有所得过！何以故？菩萨行般若波罗蜜时，不见众生及法，但诸因缘和合，假名众生。菩萨住二谛中，为众生说法，不但说空，不但说有；为爱著众生故说空，为取相著空众生故说有，有无中二处不染，如是方便力为众生说法。众生现在我身及我尚不可得，何况当得阿耨多罗三藐三菩提？<br>
      　　舍利弗欢喜白佛言：世尊，旷大心是菩萨！旷大心者，此中自说因缘，所谓无有法可得，若一相、若异相。如人市买，必须交易；大心人则不然，无所依止而能发大庄严，大庄严故不生三界，亦拔众生令出三界，而众生不可得，不缚不解故，一切法空。从久远已来，烦恼颠倒，皆是虚诳不实，是故名无缚；无缚故亦无解。缚即是垢，解即是净。无净无垢故，无六道分别；不分别六道故，无罪福业；罪福业无故，无烦恼能起罪福业者；不起罪福业，亦不应有果报。如是诸法毕竟空中而作大庄严，是为希有！譬如人虚空中种树，树叶华果，多所利益。佛可舍利弗意，舍利弗难是空故，佛亦答亦可。以其说空故可，以其难空故答，所谓：舍利弗，若众生及诸法，先有今无，诸佛贤圣有过罪。过罪者，所谓令众生入无余涅槃，永灭色等一切法，入空中皆无所有，以断灭众生及一切法，故有罪过。舍利弗，众生及一切法，先来无，若有佛无佛，常住不异，是诸法实相；是故无六道生死，亦无众生可拔出。舍利弗，一切法先空，是故菩萨于诸佛所，闻诸法如是相故，发阿耨多罗三藐三菩提心，作是念：菩提中亦无有法可得，亦无实定法令众生著而不可度，但众生痴狂颠倒故，著是虚诳法。是故菩萨发大庄严，不转于阿耨多罗三藐三菩提，作是念：我必当得阿耨多罗三藐三菩提，非不得。得已，用实法利益众生；利益众生故，众生从颠倒得出。欲明了是事故，经中说幻师譬喻：幻师即是菩萨；幻师所作园林、庐观，即是六波罗蜜等度众生法；幻师所作象马、男女，即是菩萨所度众生。如幻师一身，以幻力故，幻作众生、园林、庐观等娱乐众人；若幻师以所幻作事为实，于所幻人求其恩惠，即是狂人！菩萨亦如是，从诸佛闻一切法性空如幻，而以布施等利益众生；欲求恩惠福报，即是颠倒。<br>
      　　问曰：幻法咒术实有，幻所作物可虚。如众生空，菩萨亦空，菩萨不化作众生，何得为喻？<br>
      　　答曰：诸法实相中，法尚无，何况众生？众生异名，名为幻师，幻师实无，何以言幻师有而所幻者无？如汝以幻师实有，所幻者无，圣人观幻师及所幻物不异。以明了事故说譬喻，取其少许相似处为喻，何以尽取为难？如师子喻王，师子于兽中无畏，王于群下自在无难，故以为喻，复何可责四脚负毛为异耶？佛说性空法，诸法皆空，犹有众生，是故说幻为喻。我今说喻以破众生，汝云何复以众生为难？<br>
      　　尔时，须菩提白佛言：世尊，何等是成就众生、净佛国土道？须菩提虽知菩萨道，以中说甚深性空故，听者生疑，是故发问。佛答：菩萨从初发心，行六波罗蜜，乃至十八不共法，是菩萨道；行是道成就众生、净佛国土。<br>
      　　须菩提复问：云何行是法成就众生？须菩提意：若是法性空，众生亦性空，云何可得成就？佛答：菩萨以方便力故，以布施法教化众生，不教令著布施以为真实。方便者，菩萨语众生：汝曹善男子来布施，莫著是布施，如经中说。众生以布施生贵乐处，贵乐因缘故生我憍慢，我憍慢增长故破善法，破善法故堕三恶道。是故菩萨先教言，莫著布施，但因是布施修持戒等善法，皆回是法向涅槃。所以者何？是性空诸法实相，不可取相。如是菩萨方便力教化众生，令得须陀洹果，乃至佛道。是菩萨自行布施，亦教众生布施。若不自施，或有人言：“若施是好法，何不自行？”是故菩萨先自布施。<br>
      　　复次，菩萨深爱善法，布施是初门，是故行是布施。又菩萨深慈悲众生，以慈悲心虽大，而不能充满众生，是故先行布施，令其心软，可以引导。布施因缘生于四姓及作转轮王，以四摄法摄取众生，渐渐以三乘法令得涅槃。教他布施，赞叹布施法，欢喜赞叹行布施者，是深爱布施，见同行故，欢喜赞叹。<br>
      　　复次，怜愍心于众生，若见修福，则为之欢喜，如慈父见子行善，心则欢喜。是人四种行布施，生刹利等贵姓中。以布施摄已，渐渐教令持戒、禅定等，乃至令得辟支佛道。或见众生有大心者，有少许慈悲心，是人怖畏生死长远故，其心懈退；菩萨方便力故，语是众生：咄！众生！阿耨多罗三藐三菩提易得，汝等何以为难？众生所著处，此中无有定实法，能遮者、难解者，汝等当发阿耨多罗三藐三菩提心，既自得度，复能度脱众生！度脱众生者，菩萨自乘大乘得度，以三乘随众生所应度而度之；既自利益，复利益他人。利益他人者，既自得佛，而以三乘度脱众生。若菩萨能如是行般若波罗蜜者，从初发心，终不堕三恶道。<br>
      　　常作转轮圣王者，菩萨多生欲界。何以故？以无色界中无形故，不可教化；色界中多味著禅定乐，无厌恶心故难化。亦不生欲天。所以者何？著妙五欲多故难化。在人中，世世以四事摄众生故，作转轮圣王。此中佛自说因缘：随其所种，得大果报等，如经中说布施相。<br>
      　　复有菩萨行檀波罗蜜时，见众生破戒，作是言：汝曹以因缘不具足故破戒，我当给汝所须，令无乏少。破戒人有二种：一者、持戒因缘不具足故，如贫穷人，饥寒急故作贼；二者、持戒因缘虽具足，以习恶心故，好行恶事。贫穷破戒者，菩萨语之言：汝但持戒，我当给汝所须！汝等住持戒中，渐渐以三乘而得度脱。是名因缘布施生戒。<br>
      　　众生以不如意事故瞋，若以求物不如意故瞋，人不称意故瞋，菩萨住檀中，随其意而给足之。<br>
      　　问曰：若贫乏者给施令不瞋可尔，人不得称意，恼之令瞋，复云何？<br>
      　　答曰：以如意珠施之，则使人皆称意，珠之威德故，人无瞋者。如行者入慈三昧故，人无瞋者。是故说少何因缘故瞋，我当令汝所少具足。<br>
      　　复次，一切法性皆空无所有，汝所瞋因缘，亦皆虚诳无定，汝云何以虚诳事故，瞋骂、加害，乃至夺命？起此重罪业故，堕三恶道，受无量苦。汝莫以虚诳无实事故，而受大罪！如山中有一佛图，彼中有一别房，中有鬼来恐恼道人故，诸道人皆舍房而去。有一客僧来，维那处分，令住此房，而语之言：“此房中有鬼神喜恼人，能住中者住。”客僧自以持戒力、多闻故，言：“小鬼何所能？我当伏之！”即入房住。暮更有一僧来求住处，维那亦令在此房住，亦语有鬼恼人，其人亦言：“小鬼何所能？我当伏之！”先入者闭户端坐待鬼，后来者夜闇，打门求入。先入者谓为是鬼，不为开户，后来者极力打门，在内道人以力拒之；外者得胜，排户得入。内者打之，外者亦极力熟打。至明旦相见，乃是故旧同学，各相愧谢。众人云集，笑而怪之。众生亦如是，五众无我、无人，空取相致斗诤；若支解在地，但有骨肉，无人、无我。是故菩萨语众生言：汝莫于根本空中斗诤作罪！诤斗故，人身尚不可得，何况值佛！当知人身难得，佛世难值，好时易过；一堕诸难，永不可治！若堕地狱，烧炙屠割，何可教化？若堕畜生，共相残害，亦不可化。若堕饿鬼，饥渴热恼，亦不可化。若生长寿天，千万佛过，著禅定味故皆不觉知。如安息国诸边地生者，皆是人身，愚不可教化。虽生中国，或六情不具，或四肢不完，或盲聋喑哑，或不识义理；或时六情具足，诸根通利，而深著邪见，言无罪福，不可教化。是故为说好时易过，堕诸难中不可得度。余波罗蜜，如经中广说，故不复解之。<br>
      　　问曰：住檀波罗蜜行五波罗蜜讫，何以复更说六波罗蜜？<br>
      　　答曰：上一度中次第具足五，今则一时总说。复次，先但说六波罗蜜，今通说三十七品及诸道果。<br>
      　　问曰：三十七品自从心出，云何是因缘可与？<br>
      　　答曰：菩萨供给坐禅者衣服、饮食、医药、法杖、禅毱、禅镇，令得好师教诏，令得好弟子受化；与骨人令观，与禅经令人为说禅法，如是等三十七助道法因缘。又令人为说摩诃衍法，汝等所须衣服、饮食，尽来取之，便如自物，莫自疑难！汝等得是物已，自行六波罗蜜，亦教化他人令行六波罗蜜；是布施性皆空，汝等莫著是施及以果报。众生得是性空，渐渐得阿耨多罗三藐三菩提，入无余涅槃。如布施为首生五波罗蜜，余波罗蜜亦如是。</p>
<div class="jwbt-box"><div class="jwbt"><a name=j1163-05-30><a href="1163-05.htm#MENU-top">大智度论卷第九十二</div></a></a>
<div class="jwbtbm"><a name=j1163-05-31><a href="1163-05.htm#MENU-top">释净佛国土品第八十二之上（经作净佛国品）</div></div></a></a>
<p>　　【经】尔时，须菩提作是念：“何等是菩萨摩诃萨道，菩萨住是道，能作如是大誓庄严？”<br>
      　　佛知须菩提心所念，告须菩提：“六波罗蜜是菩萨摩诃萨道，三十七助道法是菩萨摩诃萨道，十八空是菩萨摩诃萨道，八背舍、九次第定是菩萨摩诃萨道，佛十力乃至十八不共法是菩萨摩诃萨道，一切法亦是菩萨摩诃萨道。须菩提，于汝意云何？颇有法菩萨所不学能得阿耨多罗三藐三菩提不？须菩提，无有法菩萨所不应学者。何以故？菩萨不学一切法，不能得一切种智。”<br>
      　　须菩提白佛言：“世尊，若一切法空，云何言菩萨学一切法，将无世尊无戏论中作戏论耶？所谓是此、是彼，是世间法、是出世间法，是有漏法、是无漏法，是有为法、是无为法，是凡夫人法、是阿罗汉法、是辟支佛法、是佛法！”<br>
      　　佛告须菩提：“如是，如是，一切法实空。须菩提，若一切法不空者，菩萨摩诃萨不得阿耨多罗三藐三菩提。须菩提，今一切法实空故，菩萨摩诃萨能得阿耨多罗三藐三菩提。须菩提，如汝所言，若一切法空，将无佛于无戏论中作戏论：分别此彼，是世间法、是出世间法，乃至是佛法。须菩提，若世间众生知一切法空，菩萨摩诃萨不学一切法，得一切种智。须菩提，今众生实不知一切法空，以是故，菩萨摩诃萨得阿耨多罗三藐三菩提已，分别诸法为众生说。须菩提，于是菩萨道，从初已来应如是思惟：‘一切诸法中，定性不可得，但从和合因缘起法故，有名字诸法。我当思惟：诸法实性无所著，若六波罗蜜性，若三十七助道法，若须陀洹果乃至阿罗汉果，若辟支佛道，若阿耨多罗三藐三菩提。何以故？一切法、一切法性空，空不著空，空亦不可得，何况空中有著？’须菩提，菩萨摩诃萨如是思惟，不著一切法而学一切法。住是学中，观众生心行，是众生心在何处行？知众生虚妄不实中行。是时，菩萨作是念：‘是众生著不实虚妄法，易度耳！’是时，菩萨摩诃萨住般若波罗蜜中，以方便力故，如是教化言：‘汝诸众生，当行布施，可得饶财，亦莫恃布施果报而自高。何以故？是中无坚实法。持戒、禅定、智慧，亦如是。诸众生行是法，可得须陀洹果，乃至阿罗汉果、辟支佛道、佛道，莫念有是法！’如是教化，行菩萨道而无所著，是中无有坚实故。若如是教化，是名行菩萨道，于诸法无所著故。何以故？一切法无著相，以性无故、性空故。须菩提，是菩萨摩诃萨如是行菩萨道时，无所住。是菩萨用不住法故，行檀波罗蜜，亦不住是中；行尸罗波罗蜜，亦不住是中；行羼提波罗蜜，亦不住是中；行毗梨耶波罗蜜，亦不住是中；行禅波罗蜜，亦不住是中；行般若波罗蜜，亦不住是中；行初禅，亦不住是中。何以故？是初禅、初禅相空，行禅者亦空，所用法亦空。第二、第三、第四禅，亦如是。慈悲喜舍、四无色定、八背舍、九次第定，亦如是。得须陀洹果，亦不住是中；得斯陀含果、阿那含果、阿罗汉果，亦不住是中；得辟支佛道，亦不住是中。”<br>
      　　须菩提白佛言：“世尊，何因缘故不住是中？”<br>
      　　佛言：“二因缘故，不住是中。何等二？一者、诸道果性空，无住处，亦无所用法，亦无住者；二者、不以少事为足，作是念：‘我不应不得须陀洹果，我必应当得须陀洹果，我但不应是中住；乃至辟支佛道，我不应不得，我必应当得，我但不应是中住；乃至得阿耨多罗三藐三菩提不应住。何以故？我从初发意已来，更无余心，一心向阿耨多罗三藐三菩提。’须菩提，菩萨一心向阿耨多罗三藐三菩提中，远离余心所作身、口、意业，皆应阿耨多罗三藐三菩提。须菩提，是菩萨摩诃萨住是一心，能生菩提道。”<br>
      　　须菩提白佛言：“世尊，若一切诸法不生，云何菩萨摩诃萨能生菩提道？”<br>
      　　佛告须菩提：“如是，如是，一切法无生。云何无生？无所作、无所起者，一切法不生故。”<br>
      　　须菩提白佛言：“世尊，有佛无佛，诸法法相不常住耶？”<br>
      　　佛言：“如是，如是，有佛无佛，是诸法法相常住。以众生不知是法住法相，为是故，菩萨摩诃萨为众生故生菩提道，用是道拔出众生生死。”<br>
      　　须菩提白佛言：“世尊，用生道得菩提？”<br>
      　　佛言：“不也。”<br>
      　　“世尊，用不生道得菩提？”<br>
      　　佛言：“不也。”<br>
      　　“世尊，用不生非不生道得菩提？”<br>
      　　佛言：“不也。”<br>
      　　须菩提言：“世尊，云何当得菩提？”<br>
      　　佛言：“非用道得菩提，亦不用非道得菩提。须菩提，菩提即是道，道即是菩提。”<br>
      　　须菩提白佛言：“世尊，若菩提即是道，道即是菩提者，今菩萨未作佛时，应当得阿耨多罗三藐三菩提！云何说诸佛多陀阿伽度、阿罗诃、三藐三佛陀，有三十二相、八十随形好、十力、四无所畏、四无碍智、十八不共法、大慈大悲？”<br>
      　　佛告须菩提：“于汝意云何？佛得菩提不？”<br>
      　　“不也，世尊。佛不得菩提。何以故？佛即是菩提，菩提即是佛。”<br>
      　　“如须菩提所问，菩萨时亦应得菩提。须菩提，是菩萨摩诃萨，具足六波罗蜜、三十七助道法，具足佛十力、四无所畏、四无碍智、十八不共法，具足住如金刚三昧，用一念相应慧，得阿耨多罗三藐三菩提，是时名为佛，一切法中得自在。”<br>
      　　须菩提白佛言：“世尊，云何菩萨摩诃萨净佛国土？”<br>
      　　佛言：“有菩萨从初发意已来，自除身粗业，除口粗业，除意粗业，亦净他人身、口、意粗业。”<br>
      　　“世尊，何等是菩萨摩诃萨身粗业、口粗业、意粗业？”<br>
      　　佛告须菩提：“不善业，若杀生乃至邪见，是名菩萨摩诃萨身、口、意粗业。<br>
      　　“复次，须菩提，悭贪心、破戒心、瞋心、懈怠心、乱心、愚痴心，是名菩萨意粗业。<br>
      　　“复次，戒不净，是名菩萨身、口粗业。<br>
      　　“复次，须菩提，若菩萨远离四念处行，是名菩萨粗业；远离四正勤、四如意足、五根、五力、七觉分、八圣道分，空三昧、无相、无作三昧，亦名菩萨粗业。<br>
      　　“复次，须菩提，菩萨摩诃萨贪须陀洹果证，乃至贪阿罗汉果证、辟支佛道，是名菩萨摩诃萨粗业。”　　<br>
      　　【论】释曰：上来须菩提常种种问空法，以时会疑其已体寂灭无戏论法，犹复多问，是以不问而心念。复次，有菩萨及诸天，深入禅定，不好语言而欲得法利，是故须菩提不发言而心念。<br>
      　　问曰：须菩提虽无言，而世尊以言答？<br>
      　　答曰：佛身色视无厌足，如色无厌，声亦如是，虽语而不妨细禅定行，是故佛以言答。复次，佛安立寂灭相，于阿耨多罗三藐三菩提中住，不分别一切法若善、若不善等，众生有疑而问，佛随所问、所念而答，是故不与须菩提同。<br>
      　　须菩提闻是六波罗蜜等诸法甚深义，不能得其边，是故问：何等是菩萨道？行是道，如清净无所著，六波罗蜜等诸善法庄严。佛知其意，于须菩提所益虽少，为增益诸菩萨故，答：六波罗蜜等是菩萨道。六波罗蜜是菩萨初发心道；次行四禅、八背舍、九次第定及三十七品道，但求涅槃；十八空，佛十力等微细，但为求佛道。六波罗蜜道，多为众生故；三十七品等，但求涅槃；十八空等于涅槃中出，过声闻、辟支佛地，入菩萨位道。是三种，皆是生身菩萨所行。所以者何？分别诸法故。今又一切法皆是菩萨道，是法性生身菩萨所行，不见诸法有好恶，安立诸法平等相故。此中佛自说因缘：菩萨应学一切法，若一法不学，则不能得一切种智。学一切法者，用一切种门，思惟、筹量，修观通达。<br>
      　　须菩提白佛：若一切法一相，所谓空。云何菩萨学一切法，将无于无戏论相法中作戏论耶？所谓此彼诸法。略说是戏论相：此东、彼西，是上、是下，是常、是无常，是实、是空，是世间、是出世间，乃至是二乘法、是佛法。佛可其说：一切法空相，若法实定有不空者，即是无生无灭，无生无灭故无四谛，无四谛故无佛、法、僧宝，如是三宝等诸法皆坏。今诸法实空，乃至空相亦空，众生愚痴颠倒故著；是故于众生中起悲心，欲拔出故，求佛身力；欲令众生信受其语，舍颠倒入诸法实相。是故菩萨虽知诸法空，而为利益众生分别说；若众生自知诸法空，菩萨但自住空相中，不须学分别一切法。菩萨行菩萨道时，从初发意已来，如是思惟一切法无定实性，但从因缘和合起；是众因缘，亦各各从和合起，乃至到毕竟空。毕竟空唯是一法实，余者无性，故皆虚诳。我从无始世来，著是虚诳法，于六道中厌受苦恼。我今是三世十方佛子，般若是我母，今不应复随逐虚诳法。是故菩萨乃至毕竟空中亦不著，何况余法，所谓檀波罗蜜等？尔时，菩萨照明菩萨道，其心安隐，自念：我但断著心，道自然至。知是事已，念众生染著世间，而毕竟空亦空、无性、无有住处，众生难可信受。为令众生信受是法故，学一切法，修行生起是度众生方便法，观众生心行所趣，知好何法、念何事、何所志愿。观时悉知众生所著处，皆是虚诳颠倒，忆想分别故著，无有根本实事。尔时，菩萨大欢喜，作是念：众生易度耳！所以者何？众生所著，皆是虚诳无实。譬如人有一子，喜在不净中戏，聚土为谷，以草木为鸟兽，而生爱著；人有夺者，瞋恚啼哭。其父知已，此子今虽爱著，此事易离耳，小大自休。何以故？此物非真故。菩萨亦如是，观众生爱著不净臭身，及五欲是无常，种种苦因；知是众生得信等五善根成就时，即能舍离。若小儿所著实是真物，虽复年至百岁，著之转深，不可得舍；若众生所著物定实有者，虽得信等五根，著之转深，亦不能离。以诸法皆空，虚诳不实故，得无漏清净智慧眼时，即能远离所著，大自惭愧；譬如狂病，所作非法，醒悟之后，羞惭无颜。菩萨知众生易度已，安住般若中，以方便力教化众生：汝等当行布施，可得饶财，莫恃是布施果报而自憍高！此中无有坚实，皆当破坏，与未布施时无异。持戒等乃至十八不共法，亦如是。是诸法虽清净，大有所益，皆是有为法，从因缘生，无有自性，汝等若著是法，能生苦恼。譬如热金丸，虽是宝物，捉则烧手。如是菩萨教化众生行菩萨道，自无所著，亦为众生说无所著；以无著心行檀波罗蜜故，于檀中不住。不住者，所谓布施时不取三种相，亦不著果报而自高生罪业，布施果报灭坏时亦不生恼。尸罗波罗蜜，乃至阿耨多罗三藐三菩提，亦如是。此中佛自说不住因缘有二种：一者、菩萨深入空，不见诸法性故不住；二者、不以小事为足故不住。是菩萨无有异心，但一向能生菩提道。<br>
      　　须菩提白佛：若一切法无生，云何菩萨能生菩提道？佛可须菩提意：一切法无生，我实处处说诸法无生，非为凡夫说，但为得无作解脱、不起三种业者说。<br>
      　　复问世尊：佛自说有佛无佛，诸法法相常住，如圣人法相空，凡人亦如是。佛可其所说：诸法实相常住，以众生不知不解故，起菩提道，但为除凡夫颠倒法故，名为道；若决定有道可著者，即复是颠倒。道、非道平等，即是道，是故不应难！<br>
      　　须菩提复问；云何可得菩提？用生道故得耶？佛言：不也！何以故？生道者，菩萨观是有为法生灭相谓是实，是故言不。如先说热金丸喻。不生法即是无为，无作法故，亦不可以得菩提。生、不生，二俱有过故。<br>
      　　非生非不生得菩提耶？答言：不也！<br>
      　　问曰：若生、不生二俱有过，非生非不生复不应有过，何以言不得？<br>
      　　答曰：若分别非生非不生、是好是丑，取相生著故，故言有过；若能不著，则是菩提道。<br>
      　　须菩提问：若不以四句得者，云何得道？佛答：不以道，不以非道，则得菩提。何以故？菩提即是道，道即是菩提。菩提名诸法实相，是诸佛所得究竟实相，无有变异。一切法入菩提中，皆寂灭相，如一切水入大海，同为一味；是故佛说菩提性即是道性。若菩提性、道性异者，不名菩提，为无戏论寂灭相，是故说菩提即是道，道即是菩提。复次，是二法异者，行道不应到菩提，诸法因果，不一不异故。<br>
      　　须菩提复问：若尔者，菩萨行道应便是佛。所以者何？道即是菩提故。又佛应是菩萨。何以故？菩提即是道故。今何以说有差别，佛有十力等、三十二相、八十随形好？须菩提为新学菩萨故，分别难佛，菩萨应即是佛。佛以反问答：佛得菩提不？答言：不也！何以故？菩提不离佛，佛不离菩提，二法和合故，是佛、是菩提。是故不应难言菩萨即是佛。此总相答。<br>
      　　问曰：佛是众生，菩提是法，云何言佛即是菩提？<br>
      　　答曰：先有三十二相庄严身，六波罗蜜等功德庄严心，而不名为佛，得菩提故，名之为佛；是故言佛与菩提不异。微妙清净五众和合，假名为佛，法即是五众，五众不离假名，菩提即是五众实相，一切法皆入菩提故；是故佛即是菩提，菩提即是佛，但凡夫心中分别有异。<br>
      　　问曰：汝先论议中说，言菩提与道不一不异，经中何以说道即是菩提，菩提即是道？佛即是菩提，菩提即是佛？<br>
      　　答曰：一异虽俱不实，而多用一故，此中说菩提即是道，道即是菩提，无咎！如常、无常是二边，常多生烦恼故不用，无常能破颠倒故多用，事既成办，亦舍无常。此中亦如是，若以观种种别异法故多生著心，若观诸法一相，若无常、苦、空等，是时烦恼不生；著心少故，是故多用是一，于实义中一亦不用，若著一即复是患。复次，别异无故，一亦不可得，相待法故；但以不著心，不取一相，故说无咎。一不实故，菩萨不得即是佛。<br>
      　　复次，今佛更答须菩提，自说因缘：菩提虽寂灭相，而菩萨能具足六波罗蜜等诸功德，住金刚三昧，以一念相应慧，得阿耨多罗三藐三菩提。尔时，于一切法中自在，得名为佛。菩萨虽知道及菩提不异，未具足诸功德故，不名为佛。又佛诸事毕竟，愿、行满足故，不名为菩萨。得者是佛，法是菩提，求菩提者是菩萨。<br>
      　　须菩提从佛闻菩提相、道相，成就众生已，今问净佛国土事。诸阿罗汉、辟支佛无有力知净佛国事，是故问。<br>
      　　问曰：何等是净佛土？<br>
      　　答曰：佛土者，百亿日月，百亿须弥山，百亿四天王等诸天，是名三千大千世界。如是等无量无边三千大千世界，名为一佛土。佛于此中施作佛事，佛常昼三时、夜三时，以佛眼遍观众生，谁可种善根？谁善根成熟应增长？谁善根成就应得度？见是已，以神通力随所见教化。众生心随逐外缘，得随意事，则不生瞋恼；得不净、无常等因缘，则不生贪欲等烦恼；若得无所有空因缘，则不生痴等诸烦恼：是故诸菩萨庄严佛土，为令众生易度故。国土中无所乏少，无我心故，则不生悭贪、瞋恚等烦恼。有佛国土，一切树木常出诸法实相音声，所谓无生无灭、无起无作等；众生但闻是妙音，不闻异声，众生利根故，便得诸法实相。如是等佛土庄严，名为净佛土，如阿弥陀等诸经中说。<br>
      　　佛答：菩萨从初发意来，自净粗身、口、意业，亦教他人净粗身、口、意业。<br>
      　　问曰：若菩萨净佛土，是菩萨得无生法忍，住神通波罗蜜，然后能净佛土；今何以言从初发意来，净粗身、口、意业？<br>
      　　答曰：三业清净，非但为净佛土，一切菩萨道皆净。此三业初净身、口、意业，后为净佛土，自身净亦净他人。何以故？非但一人生国土中者，皆共作因缘。内法与外法作因缘，若善若不善：多恶口业故，地生荆棘；谄诳曲心故，地则高下不平；悭贪多故，则水旱不调，地生沙砾。不作上诸恶故，地则平正，多出珍宝；如弥勒佛出时，人皆行十善故，地多珍宝。<br>
      　　问曰：若布施等诸善法，得净佛土果报，何以但说净三业？<br>
      　　答曰：虽知善恶诸法，是苦乐因缘，如一切心心数法中，得道时智慧为大；摄心中定为大；作业时思为大；得是思业已，起身、口、业。布施、禅定等，以思为首，譬如缝衣，以针为导。受后世果报时，业力为大。是故说三业，则摄一切业法；意业中尽摄一切心数法，身、口则摄一切色法入。身行三种，福德具足，则国土清净，内法净故，外法亦净；譬如面净故，镜中像亦净。如毗摩罗诘经中说：不杀生故人皆长寿，如是等。<br>
      　　问曰：身、口、意粗业，是事易知，须菩提何以故问？<br>
      　　答曰：粗细不定故，如求道人中，布施是粗善，于白衣为细；如小乘中，不善业为粗，善业为细；摩诃衍中取善法相，乃至涅槃皆名为粗。以粗细不定故问。佛次第为说粗业相，所谓夺命乃至邪见；是三种身业、四种口业、三种意业，皆名为粗。复次，破菩萨六波罗蜜法，悭贪等皆名为粗。<br>
      　　问曰：先说十不善道，已摄悭贪等，何以复别说？<br>
      　　答曰：是六法不入十不善道，十不善道皆是恼众生法，是六法不但为恼众生；如悭心，但自惜财，不恼众生。贪心有二种：一者、但贪他财，未恼众生；二者、贪心转盛，求而不得，则欲毁害，是名业道，以能起业故。瞋亦如是，小者不名业道，以其能趣恶处故为道，是故别说六法无咎。<br>
      　　问曰：六波罗蜜中已说戒，今何以复说戒不净？<br>
      　　答曰：破戒法，是杀生等粗罪；戒不净是微细罪，不恼众生，如饮酒等，不入十不善道。<br>
      　　复次，破五众戒，名为破戒；不破所受戒，常为三毒覆心，不忆念戒，回向天福，邪见持戒，如是等名为戒不净。<br>
      　　复次，若菩萨心远离四念处等三十七品、三解脱门，是名粗业。所以者何？此中心皆观实法，随涅槃，不随世间。若出四念处等法，心则散乱。譬如蛇行本性好曲，若入竹筒则直，出筒还曲。<br>
      　　复次，若菩萨贪须陀洹果证，是为粗业。如人闻佛说须陀洹果，不堕三恶道，尽无量苦，如五十由旬池水，余在者如一滴二滴，则生贪心。以其心不牢固，本求作佛为众生，今为自身而欲取证，是为欺佛，亦负众生，是故名粗。譬如人请客，欲设饮食而竟不与，是则妄语负客；菩萨亦如是，初发心时作愿：“我当作佛度一切众生”，而贪须陀洹，是则负一切众生。如贪须陀洹果，乃至贪辟支佛道，亦如是。</p>
<div class="jwbt-box"><div class="jwbt"><a name=j1163-05-32><a href="1163-05.htm#MENU-top">大智度论卷第九十三</div></a></a>
<div class="jwbtbm"><a name=j1163-05-33><a href="1163-05.htm#MENU-top">释净佛国土品第八十二之下</div></div></a></a>
<p>　　【经】“复次，须菩提，菩萨取色相、受想行识相、眼相、耳鼻舌身意相、色声香味触法相、男相、女相、欲界相、色界相、无色界相、善法相、不善法相、有为法相、无为法相，是名菩萨粗业。菩萨摩诃萨，皆远离如是粗业相，自布施，亦教他人布施，须食与食，须衣与衣，乃至种种资生所须，尽给与之，亦教他人种种布施，持是福德与一切众生共之，回向净佛国土故；持戒、忍辱、精进、禅定、智慧亦如是。<br>
      　　“是菩萨摩诃萨，或以三千大千国土满中珍宝，施与三尊，作是愿言：‘我以善根因缘故，令我国土皆以七宝成！’<br>
      　　“复次，须菩提，菩萨摩诃萨以天妓乐，乐佛及塔，作是愿言：‘以是善根因缘，令我国土中常闻天乐！’<br>
      　　“复次，须菩提，菩萨摩诃萨以三千大千国土满中天香，供养诸佛及佛塔，作是言：‘以是善根因缘，令我国土中常有天香！’<br>
      　　“复次，须菩提，菩萨摩诃萨以百味食施佛及僧，作是愿言：‘以是善根因缘故，令我国土中众生，皆得百味食！’<br>
      　　“复次，须菩提，菩萨摩诃萨以天香细滑施佛及僧，作是愿言：‘以是善根因缘故，令我国土中一切众生，受天香细滑！’<br>
      　　“复次，须菩提，菩萨摩诃萨以随意五欲，施佛及僧并一切众生，作是愿言：‘以是善根因缘故，令我国土中弟子及一切众生，皆得随意五欲！’是菩萨以随意五欲，共一切众生，回向净佛国土，作是愿言：‘我得佛时，是国土中如天五欲，应心而至！’<br>
      　　“复次，须菩提，菩萨摩诃萨行般若波罗蜜时，作是愿言：‘我当自入初禅，亦教一切众生入初禅；第二、第三、第四禅，慈悲喜舍心，乃至三十七助道法亦如是。我得阿耨多罗三藐三菩提时，令一切众生不远离四禅，乃至不远离三十七品助道法！’<br>
      　　“如是，须菩提，菩萨摩诃萨能净佛国土。是菩萨随尔所时行菩萨道，满足是诸愿；是菩萨自成就一切善法，亦成就一切众生善法；是菩萨受身端正，所化众生亦得端正。所以者何？福德因缘厚故。<br>
      　　“须菩提，菩萨摩诃萨，应如是净佛国土。是国土中，乃至无三恶道之名，亦无邪见、三毒、二乘声闻、辟支佛之名。耳不闻有无常、苦、空之声，亦无我所有，乃至无诸结使烦恼之名，亦无分别诸果之名。风吹七宝之树，随所应度而出音声，所谓空、无相、无作，如诸法实相之音：有佛无佛，一切法、一切法相空，空中无有相，无相中则无作。出如是法音，若昼若夜，若坐若卧，若立若行，常闻此法。是菩萨得阿耨多罗三藐三菩提时，十方国土中诸佛赞叹，众生闻是佛名，必至阿耨多罗三藐三菩提。是菩萨得阿耨多罗三藐三菩提时说法，众生闻者，无有不信而生疑，言是法、是非法。何以故？诸法实相中，皆是法，无有非法。诸有薄福之人，于诸佛及弟子中不种善根，不随善知识，没在我见中，乃至没在一切种种见中，堕在边见：若断、若常。如是人以邪见故，非佛言佛，佛言非佛；非法言法，法言非法。如是人破法故，身坏命终，堕恶道地狱中；诸佛得阿耨多罗三藐三菩提时，见此众生往来五道，令离邪聚，立正定聚中，更不堕恶道。如是，须菩提，菩萨摩诃萨净佛国土中众生，无杂秽心，若世间法、若出世间法，若有漏、若无漏，若有为、若无为；乃至是国土中众生，毕竟阿耨多罗三藐三菩提。须菩提，是为菩萨摩诃萨净佛国土。”<br>
      　　【论】释曰：复有粗业，于诸法毕竟空中取相生著心，所谓取色相、受想行识相，眼相乃至意相，色相乃至法相，男相、女相，三界，善、不善，有为、无为相等。<br>
      　　问曰：男、女相可是虚妄不实，余色等善、不善法，若不取相，云何能厌色等成就善法？<br>
      　　答曰：佛法中有二种空：一者、众生空，二者、法空。以众生空破众生相，所谓男、女等相；以法空破色等法中虚妄相，如破一切法空中说。能观色等善法，如幻、如化，不取定实相，得厌心，则舍戏论常、无常等，是不名为取相。又色等及善法，皆和合性空行故，不生诸烦恼。<br>
      　　问曰：一切有为法，假名和合故不应取；无为法是真实法，所谓如、法相、实际，何以不取？<br>
      　　答曰：以不取相是无为法，无相名为无为法门；若取相便是有为，如是等，一切虚诳取相不实。远离粗身、口、意业，菩萨欲行净佛土，远离如是等粗身、口、意业，自行六波罗蜜，亦教他人令行；共清净因缘故，则佛土清净。上总相说，下别相说。是菩萨满三千大千世界七宝施佛及僧，作是愿：我以是布施因缘，令我国土皆七宝庄严。<br>
      　　问曰：若满三千大千世界珍宝，从何处得？又诸佛贤圣，少欲知足，谁受是者？若凡人无厌足，何能受三千世界物？<br>
      　　答曰：是菩萨是法性生身，住具足神通波罗蜜中，为供养十方佛故，以如三千世界珍宝供养。又此宝物，神通力所作，轻细无妨；如第三禅遍净天，六十人坐一针头而听法，不相妨碍，何况大菩萨深入神通所作宝物！或有菩萨变身如须弥山，遍十方佛前以为灯炷，供养于佛、若佛塔庙，而作愿言：令我国土常有光明，不须日月灯烛。或有菩萨雨诸华香、幡盖、缨络以为供养，复作是愿：令我国土众生端正如华，身相严净，无有丑陋。如是等，种种好色因缘。复有菩萨以天妓乐娱乐于佛、若佛塔庙，是菩萨或时以神通力故，作天妓乐，或作天王、转轮圣王妓乐，或作阿修罗神、龙王等天妓乐供养，愿我国中常闻好音。<br>
      　　问曰：诸佛贤圣是离欲人，则不须音乐歌舞，何以妓乐供养？<br>
      　　答曰：诸佛虽于一切法中心无所著，于世间法尽无所须；诸佛怜愍众生故出世，应随供养者，令随愿得福故受。如以华香供养，亦非佛所须，佛身常有妙香，诸天所不及，为利益众生故受。是菩萨欲净佛土故，求好音声，欲使国土中众生闻好音声，其心柔软，心柔软故，易可受化，是故以音声因缘而供养佛。或有菩萨满三千大千世界香供养诸佛、若塔，根香、茎香、叶香、末香，若天香、若变化香、若菩萨果报生香，作是愿：令我国土中常有好香，无有作者。或有菩萨以百味，供养诸佛及僧。有人言：“能以百种羹供养，是名百味。”有人言：“饼种数五百，其味有百，是名百味。”有人言：“百种药草、药果作欢喜丸，是名百味。”有人言：“饭食羹饼，总有百味。”有人言：“饮食种种备足故，称为百味。”人饮食故百味；天食则百千种味；菩萨福德生果报食，及神通力变化食，则有无量味，能转人心令离欲清净。是四种食，菩萨随因缘供养佛及僧，是故国土中自然有百味饮食。或有菩萨以天涂香，天竺国热，又以身臭故，以香涂身，供养诸佛及僧。以此因缘故，令我国土众生，受天香细滑。<br>
      　　问曰：沙弥戒乃至受一日戒，尚不以香涂身，云何以香供养佛及僧？<br>
      　　答曰：是菩萨以身所贵物，随所须时，用以供养，或以涂地、涂壁及行坐处；又以随意五欲，供养诸佛及僧及余众生。是菩萨以好车马、妻妾、妓乐、幡盖、金银、衣服、珍宝，出家人所不受，则施诸众生，作愿言：令我国土众生，常得随意五欲。<br>
      　　问曰：此五欲，佛说如火、如坑、如疮、如狱、如怨、如贼，能夺人善根，菩萨何以愿使众生得五欲？又佛说弟子应衲衣乞食，坐林树下，菩萨何以为众生求得五欲？<br>
      　　答曰：天人中五欲是福德果报。若今世、若后世，贫穷薄福者不能自活，则行劫盗；或为物主所害，或为财杀他，或被诘问，妄言不作。如是，次第作十不善，皆由贫穷故作；若人五欲具足，则所欲随意，则不行十不善。菩萨国土众生，丰乐自恣，无所乏少，则无众恶，但有爱、慢等软结使；若闻佛所说，或闻弟子所说，以心柔软故，闻法易可得道；虽著心多，利根故，闻无常、苦、空等，即便得道。譬如垢腻之衣，则以灰泥淹之，经宿以水浣之，一时都去；菩萨不欲令众生著故以五欲施，但欲令一时舍故与之。如汝先说，佛教弟子衲衣乞食，宿罪因缘生在恶世，染著心多，若得好衣、美食著心则深；又为求好衣食故，妨废行道。是菩萨净佛国土众生，无量福德成就，五欲一等故，不复贪著，亦不更求故，无所妨。又复若行者离五欲修苦行，则增长瞋恚；又复忆念五欲，则生烦恼，尔时则无所向。是故佛言，舍苦乐，用智慧，处中道；是故净佛国土，五欲施无妨。<br>
      　　问曰：若尔者，毗尼中何以一比丘言：我知佛法义，受五欲不妨道！是比丘应诃乃至三不止，摈出。<br>
      　　答曰：佛法有二种：小乘、大乘。小乘中，薄福之人三毒偏多。如婆蹉经中佛说：我白衣弟子，非一非二，乃至出五百人，受赤栴檀涂身，及受好香华，妻子共卧，使令奴婢，而断三结得须陀洹，尽三世苦；薄三毒，得斯陀含。是阿梨吒比丘闻是事，即言虽受五欲而不妨道！不知是事佛为谁说。佛为白衣故说，此比丘持著出家法中说。是须陀洹、斯陀含等，不作是言：我尽形寿不犯欲！以有余三毒故，时时忘道而发淫心。出家人于僧中口自誓言：我尽形寿不犯淫欲！佛言：若出家人犯欲，则弃。是比丘自誓而犯，是一罪；知佛所制而故违犯，是二罪。是比丘见白衣得道故，而以自身同彼，是故堕罪。<br>
      　　净佛国土有二种众生：若出家，若在家。在家者虽受五欲无罪，亦无所妨；如兜率陀诸天，及郁单越人，虽受五欲不起重罪。出家众生，随佛所听；出家受五欲，亦无过咎。小乘法中，为阿梨吒比丘说，薄福重罪之人，心多悔故。净佛国土者，世世习行六波罗蜜、三解脱门，虽得五欲，亦不染著。如经中说，所谓菩萨摩诃萨，行般若波罗蜜，作是念：我当自入初禅，亦当教化众生入初禅；四禅、四无量心，乃至三十七品亦如是。是菩萨作是愿：我作佛时，尽行四禅乃至三十七品。如是福德故，众生虽受五欲，不能为妨。是菩萨作无量阿僧祇愿，随尔所时行道，尽具足是愿。是菩萨一切善法皆成就，及所成就众生。一切善法成就故，得身端正，见者无厌；亦成就众生，令得端正。须菩提，菩萨应如是净佛国土。<br>
      　　复次，净佛土者，乃至无三恶之名，何况有三恶道？<br>
      　　问曰：诸佛以大慈悲心，为苦恼众生故出世。若无三恶道，何所怜愍？<br>
      　　答曰：佛出为度众生故，而三恶道众生不可度，但可令种善根而已，是故佛名天人师。若无天人，但有三恶道，可应有难，应作是问。<br>
      　　问曰：佛怜愍众生，净佛国土中，何以无三恶道众生？<br>
      　　答曰：怜愍一切众生，平等无异；此中说清净业因缘，是国土中无三恶道。又佛非但一国土，乃有十方恒河沙国土。佛有清净国土，有杂国土：杂国土中则具有五道；净佛国土，或有人、天别异，或无有人、天别异。如过去天王佛国土中，唯佛世尊以为法王，是故名为天王佛。复有国土无三毒邪见。<br>
      　　问曰：诸佛但为除众生烦恼故出世，邪见三毒即是烦恼。若无烦恼，出何所为？<br>
      　　答曰：有人言：“是中大福德因缘故，邪见三毒不发故言无。”复次，有人言：“是中诸菩萨，皆得无生法忍，常修六波罗蜜等诸功德，常游十方度脱众生，于诸佛所修习诸佛三昧，胜教化无数声闻、辟支佛，亦胜教化阿鞞跋致菩萨，成就众生。菩萨净佛土，菩萨为近佛道故，利益转大。”<br>
      　　是国土无二乘之名者，问曰：余佛有三乘教化，岂独劣耶？<br>
      　　答曰：佛出五浊恶世，于一道分为三乘。<br>
      　　问曰：若尔，阿弥陀佛、阿閦佛等，不于五浊世生，何以复有三乘？<br>
      　　答曰：诸佛初发心时，见诸佛以三乘度众生，自发愿言：我亦当以三乘度众生。亦无无常、苦、空、无我之名者，以众生深著常、乐等颠倒故，为说无常、苦法；是中无常、乐等倒故，不须无常、苦，若无病则不须药。亦无我所有，乃至无诸烦恼结使，亦如是。无二乘故，亦无须陀洹等诸果，但一向著诸法实相。<br>
      　　先得无生法忍者，得诸三昧、陀罗尼门，转复增益诸地等功德。<br>
      　　风吹七宝之树，随所应度而出声者，是菩萨欲使众生易闻法故，七宝之树出法音声。宝树遍满国土故，众生生便闻法，余心不生，但生法心。<br>
      　　问曰：诸佛有无量不可思议神通力，何以不变化作无量说法度众生？何须树木音声？<br>
      　　答曰：众生甚多，若佛处处现身众生不信，谓为幻化，心不敬重。有众生从人闻法，心不开悟；若从畜生闻法，则便信受。如本生经说：菩萨受畜生身，为人说法，人以希有故，无不信受。又谓畜生心直不诳故。有人谓畜生是有情之物，皆有欺诳；以树木无心而有音声，则皆信受。所谓空、无相、无作，有佛、无佛，一切法常空，空故无相，无相故无作、无起。如是等法，昼夜常出。余国土以神通力、口力，种种变化，此中常自然音声。净佛国土，佛常为诸佛所赞大作功德故，能得如是净国；若闻净国佛名，则毕定作佛。<br>
      　　问曰：余佛种种勤苦说法，众生尚不得道，何以但闻佛名便得道？<br>
      　　答曰：余处佛种种说法，众生或得善根，终不空说；若闻是佛名，毕至阿鞞跋致，不言今得。<br>
      　　问曰：一切佛若人好心闻名，皆当至佛，如法华经中说；福德若大若小，皆当作佛，何以独说净国佛？<br>
      　　答曰：人闻余佛名字，谓受生与人无异，但有一切智得道为异，心不敬重故，虽种善根亦不能深。是中是法性身，佛身无量无边，光明、说法音声遍满十方国土，国中众生皆是近佛道者，无量阿僧祇由旬众中说法胜。无量亿阿僧祇日月光明常从身出，佛令众生见则得见，若不听则不见。是佛一一毛孔边，常出无量无边阿僧祇佛，一一诸佛等无异，于化佛边展转复出，随应度众生见佛优劣；根本真佛，无有分别大小之异。如是等若见、若闻名、若闻如是功德，深信敬重故，所种善根云何不毕定作佛？复次，是佛说法时，无有疑者，乃至无一人言，是法为非佛口所说，悉皆是法！<br>
      　　问曰：人从释迦文尼佛闻法生疑者多？<br>
      　　答曰：佛此中自说因缘：有人薄福不种善根，不得善知识故生疑。著我见、边见、邪见等诸烦恼覆故，非佛言是佛，是佛言非佛。不深种善根，不顺善师，三毒邪见一时发起，无所依随，任意自恣。若见邪见顺其意故，言是一切智见；诸佛说毕竟空，不顺其意，便言非佛。非法言法，法言非法，如是人于诸佛所多生疑，多生疑故心悔。是净佛国中无如是罪人，故不生疑。佛言如是罪人，破诸法实相故，死堕地狱恶道中！诸菩萨得阿耨多罗三藐三菩提，见诸罪人往来生死中，以佛神通力，拔出众生令住正定聚中，不堕三恶趣，是名净佛土。是佛土中无如是诸过，无不具足，于世间出世间、有漏无漏、有为无为等中无有障碍，所谓国土七宝、众生身端正、相好庄严、无量光明、常闻法音、常不远离六波罗蜜，乃至十八不共法，是中众生皆毕定至阿耨多罗三藐三菩提。<br>
      　　问曰：上闻佛名毕定至佛，此于诸法无障碍必得作佛，有何差别？<br>
      　　答曰：此中众生常见佛，常闻法，深种善根，多集佛法故，疾得作佛。闻名者，虽俱毕定而小不如。如是等，名为净佛国土相，如十地中庄严菩提树说。</p>
<div class="jwbt-box"><div class="jwbtbm"><a name=j1163-05-34><a href="1163-05.htm#MENU-top">释毕定品第八十三之上</div></div></a></a>
<p>　　【经】须菩提白佛言：“世尊，是菩萨摩诃萨为必定，为不必定？”<br>
      　　佛告须菩提：“菩萨摩诃萨必定，非不必定。”<br>
      　　“世尊，何处必定？为声闻道中，为辟支佛道中，为佛道中？”<br>
      　　佛言：“菩萨摩诃萨，非声闻、辟支佛道中必定，是佛道中必定。”<br>
      　　须菩提白佛言：“世尊，为初发意菩萨必定耶？为最后身菩萨必定耶？”<br>
      　　佛言：“初发意菩萨亦必定，阿鞞跋致菩萨亦必定，后身菩萨亦必定。”<br>
      　　“世尊，必定菩萨堕恶道中生不？”<br>
      　　“不也，须菩提。于汝意云何？若八人，若须陀洹、斯陀含、阿那含、阿罗汉、辟支佛，生恶道中不？”<br>
      　　“不也，世尊。”<br>
      　　“如是，须菩提，菩萨摩诃萨，从初发意已来，布施、持戒、忍辱、精进、行禅定、修智慧，断一切不善业，若堕恶道，若生长寿天，若不得修善法处，若生边国，若生恶邪见家、无作见家，是中无佛名、无法名、无僧名，无有是处！须菩提，初发意菩萨，于阿耨多罗三藐三菩提，以深心行十不善道，无有是处！”<br>
      　　“世尊，若菩萨摩诃萨有如是善根功德成就，如佛自说本生受不善果报，是时，善根为何所在？”<br>
      　　佛告须菩提：“菩萨摩诃萨，为利益众生故，随而受身，以是身利益众生。须菩提，菩萨摩诃萨作畜生时，有大方便力，若怨贼欲来杀害，以无上忍辱、无上慈悲心舍身，不恼怨贼；汝诸声闻、辟支佛，无有是力。以是故，须菩提，当知菩萨摩诃萨，欲具足大慈悲心，为怜愍利益众生故，受畜生身。”<br>
      　　须菩提白佛言：“世尊，菩萨摩诃萨住何等善根中，受如是诸身？”<br>
      　　佛告须菩提：“菩萨摩诃萨从初发意，乃至道场，于其中间，无有善根不具足者；具足已，当得阿耨多罗三藐三菩提。以是故，菩萨摩诃萨从初发意，应当学具足一切善根；学善根已，当得一切种智，当断一切烦恼习。”<br>
      　　须菩提白佛言：“世尊，云何菩萨摩诃萨，成就如是白净无漏法，而生恶道畜生中？”<br>
      　　佛告须菩提：“于汝意云何？佛成就白净法、无漏法不？”<br>
      　　须菩提言：“佛一切白净无漏法成就。”<br>
      　　“须菩提，若佛自化作畜生身，作佛事度众生，实是畜生不？”<br>
      　　须菩提言：“不也。”<br>
      　　佛言：“菩萨摩诃萨亦如是，成就白净无漏法，为度众生故受畜生身，用是身教化众生。”<br>
      　　佛告须菩提：“如阿罗汉作变化身，能使众生欢喜不？”<br>
      　　须菩提言：“能！”<br>
      　　佛言：“如是，如是。须菩提，菩萨摩诃萨用是白净无漏法，随应度众生而受身，以是身利益众生，亦不受苦痛。须菩提，于汝意云何？幻师幻作种种形，若象马、牛羊、男女等以示众人。须菩提，是象马、牛羊、男女等有实不？”<br>
      　　须菩提言：“不实也！世尊。”<br>
      　　佛言：“如是，须菩提，菩萨摩诃萨白净无漏法成就，现在种种身以示众生故，以是身饶益一切，亦不受众苦。”<br>
      　　须菩提白佛言：“世尊，菩萨摩诃萨大方便力，得圣无漏智慧，而随所应度众生身，而作种种形以度众生！”　　<br>
      　　【论】问曰：上阿鞞跋致品中说：如是相是阿鞞跋致，如是相非阿鞞跋致。阿鞞跋致即是必定，须菩提今何以更问？<br>
      　　答曰：是般若波罗蜜有种种门，有种种道。阿鞞跋致是一门中说，今问必定，更问异门。<br>
      　　复次，佛心中一切众生一切法皆必定，人以智不及故，名为不必定。佛知虽无量阿僧祇劫积大功德，必退作小乘者；亦知微细蜫虫虽未有善心，过尔所劫发心，后当作佛。定知一切法皆如是，从是因，得是果，是故名佛一切法中无碍，以必定知故。<br>
      　　复次，须菩提闻法华经中说：于佛所作少功德，乃至戏笑一称南无佛，渐渐必当作佛。又闻阿鞞跋致品中有退不退；又复闻声闻人皆当作佛。若尔者，不应有退。如法华经中说必定，余经说有退、有不退，是故今问为必定、为不必定。如是等种种因缘故，问定不定。佛答：菩萨是必定。<br>
      　　须菩提心以入涅槃为必定，是故问：为何道中必定？佛答：非必定二乘，但于大乘中必定。求佛道者，有上中下，是故问：为初发意、为阿鞞跋致、为最后身必定？须菩提意谓为：阿鞞跋致已上，必定安立佛道中故。佛答：三种菩萨皆必定，必定者必当作佛。<br>
      　　问曰：如上品中说，佛以佛眼见十方菩萨，求佛如恒河沙，得阿鞞跋致者，若一若二，今何以言三种菩萨尽皆必定？<br>
      　　答曰：我先已说，般若甚深有无量门，有说诸菩萨退而不必定，有处说菩萨必定不退。如阿鞞跋致品中，须菩提问佛：菩萨退者，于何处退？为从色，为从受、想、行、识，乃至十八不共法？毕竟空故，诸法皆不退，此中佛更说不退。<br>
      　　问曰：是二义何者是实？<br>
      　　答曰：二事皆实，佛口所说无不实者。如佛或说诸法空无所有，或说布施、持戒等是有为。初发心者，说诸法有为；久学人著善法者，说诸法空无所有。懈怠于阿耨多罗三藐三菩提不牢固者，如是人应从声闻道得度而不求声闻，久于生死中受苦，是故说发心如恒河沙，得阿鞞跋致者若一若二。众生闻是已，能堪受众苦者，必定阿耨多罗三藐三菩提；若不能者，取声闻、辟支佛道。有人堪任得佛而大悲心薄，自爱身重；此人闻佛难得，多有退者，作是念：我或不能得佛，不如早取涅槃，何用世世受勤苦为！为是人故，说一切菩萨乃至初发心皆必定，如法华经中说。<br>
      　　问曰：若菩萨皆定，佛何以故种种诃二乘人，不听菩萨取二乘证？<br>
      　　答曰：求佛道者应遍知法性，是人畏老病死故，于法性少分取证，便自止息，舍佛道不度众生，诸佛菩萨之所诃责：汝欲舍去，会不得离，得阿罗汉证时，不求诸菩萨深三昧！又不广化众生，是则迂回，于佛道稽留。<br>
      　　问曰：阿罗汉先世因缘所受身必应当灭，住在何处而具足佛道？<br>
      　　答曰：得阿罗汉时，三界诸漏因缘尽，更不复生三界。有净佛土，出于三界，乃无烦恼之名，于是国土佛所，闻法华经具足佛道。如法华经说：有阿罗汉，若不闻法华经，自谓得灭度，我于余国为说是事，汝皆当作佛。<br>
      　　问曰：若阿罗汉往净佛国土，受法性身，如是应疾得作佛，何以言迂回稽留？<br>
      　　答曰：是人著小乘因缘，舍众生，舍佛道，又复虚言得道。以是因缘故，虽不受生死苦恼，于菩萨根钝，不能疾成佛道，不如直往菩萨。复次，佛法于五不可思议中最第一，今言漏尽阿罗汉还作佛，唯佛能知。论议者正可论，其事不能测知，是故不应戏论；若求得佛时，乃能了知，余人可信而未可知。<br>
      　　必定菩萨堕三恶道中不者，须菩提闻佛说无量本生因缘，或象、鹿、龟、鸽、孔雀、鹦鹉等受种种苦，是故问佛：世尊，若菩萨受如是等畜生身，云何言一切菩萨必定？必定者，即是阿鞞跋致，阿鞞跋致者不堕三恶趣。佛反问答：于汝意云何？八人等圣人为堕三恶道不？须菩提思惟：是诸圣人入圣道故，无堕三恶道因缘。思惟已，答言：不也！佛言：菩萨亦如是，堕三恶道因缘尽故，云何堕三恶道？堕三恶道因缘者，所谓诸不善法。是菩萨从初发心已来，修习布施、持戒等诸善法，断诸杀生等十不善道，若是人堕三恶道，无有是处！何以故？灭诸恶法、增益善法故。不善道有上中下，上者、堕地狱，中者、堕畜生，下者、堕饿鬼。是菩萨三种已尽，深心悲念众生，是故不堕。<br>
      　　问曰：若尔者，三恶道可不于中生，是菩萨福德多，何以不于长寿天中生？<br>
      　　答曰：是菩萨怜愍众生，行六波罗蜜，虽能入禅波罗蜜，和合慈悲行，不著禅味，命欲终尽，念欲界法故退禅道；以彼中无苦恼，深著禅味，难可得度，故不生长寿天。<br>
      　　以边国遮碍，不得修善法故不生。所以者何？是菩萨拔出吝法根本；吝法因缘故，生边国不知法处。复次，是菩萨常好中道，舍离二边故，不生边国。边国无三宝之名，不识七众，但贵今世现事，不贵福德道法，故名边地。不但生边国故，名为边地；若识三宝，知罪福相续因缘，解诸法实相，是人虽生阎浮提外，不名为边，何况生阎浮提中！是菩萨常乐为他说法，亦深爱善法故，得随意善众生共生，所谓为中国。<br>
      　　又于中国不生邪见家。何以故？是菩萨世世常自行正见，亦教他正见，赞正见法，欢喜赞叹行正见者，是故不生恶邪见家。<br>
      　　问曰：是菩萨大福德智慧力，应生边地、邪见家而教化之，何以畏而不生？<br>
      　　答曰：菩萨有二种：一者、成就大力菩萨，二者、属因缘新发心菩萨。大菩萨为众生随所应度受身，不避边地、邪见；新发意菩萨若生是处，既不能度人，又自败坏，是故不生。譬如真金在泥，终不败坏，铜铁则坏。邪见者，所谓无作见。虽六十二种皆是邪见，无作最重。所以者何？无作，言不应作功德、求涅槃。若言天作，若言世界始来，虽是邪见而不遮作福德；以无作大恶，故不生。<br>
      　　又初发心菩萨，染恶心行十不善道，无有是处！何以故？是菩萨一心回向，贵重阿耨多罗三藐三菩提，不贵世间法。是人未离欲因缘故，虽起诸烦恼，终不染心作恶；虽加杖楚，终不夺命，不取他财令其失命。是菩萨断一切不善法，修集一切善法故，不生八难处，常得八好处。<br>
      　　须菩提问：若菩萨有如是善根成就，云何本生因缘作鹿、马等？佛答：菩萨实有福德善根成就，为利众生故，受畜生形，亦无畜生罪。此中佛自说因缘，所谓菩萨在畜生中慈愍怨贼，阿罗汉、辟支佛所无有。罗汉、辟支佛，怨贼来害，虽不加报，不能爱念供养供给。如菩萨本身作六牙白象，猎师以毒箭射胸。尔时，菩萨象以鼻拥抱猎者，不令余象得害，语雌象言：“汝为菩萨妇，何缘生恶心？猎师是烦恼罪，非人过也！我得阿耨多罗三藐三菩提，当灭除其烦恼罪。譬如鬼著人，祝师来但治鬼而不瞋人，是故莫求其罪！”徐问猎者：“汝何以射我？”答言：“我须汝牙。”象即就石罅，拔牙与之，血肉俱出，不以为痛；供给粮食，示语道径。如是等慈悲，阿罗汉、辟支佛所无有。如是好心，云何受畜生身？当知是变化度于众生。<br>
      　　问曰：何以不作人身而为说法，而作此兽身？<br>
      　　答曰：有时众生见人身则不信受，见畜生身说法，则生信乐，受其教化。又菩萨欲具足大慈悲心，欲行其实事，众生见之惊喜，皆得入道。</p>
<div class="jwbt-box"><div class="jwbt"><a name=j1163-05-35><a href="1163-05.htm#MENU-top">大智度论卷第九十四</div></a></a>
<div class="jwbtbm"><a name=j1163-05-36><a href="1163-05.htm#MENU-top">释毕定品第八十三之下</div></div></a></a>
<p>　　【经】“世尊，菩萨摩诃萨住何等白净法，能作如是方便而不受染污？”<br>
      　　佛言：“菩萨用般若波罗蜜，作如是方便力，于十方如恒河沙等国土中，饶益众生，亦不贪著是身。何以故？著者、著法、著处，是三法皆不可得，自性空故。空不著空，空中无著者，亦无著处。何以故？空中空相不可得。须菩提，是名不可得空。菩萨住是中，能得阿耨多罗三藐三菩提。”<br>
      　　“世尊，菩萨但住般若波罗蜜中，得阿耨多罗三藐三菩提，不住余法中耶？”<br>
      　　“须菩提，颇有法不入般若波罗蜜者不？”<br>
      　　“世尊，若般若波罗蜜自性空，云何一切法皆入般若波罗蜜中？世尊，空中无有法若入、若不入。”<br>
      　　“须菩提，一切法、一切法相空不？”<br>
      　　“世尊，空。”<br>
      　　“须菩提，若一切法、一切法相空，云何言一切法不入空中？”<br>
      　　须菩提白佛言：“世尊，云何菩萨摩诃萨行般若波罗蜜时，住一切法空中，能起神通波罗蜜；住是神通波罗蜜中，到十方如恒河沙等国土供养现在诸佛，闻诸佛说法，于诸佛所种善根？”<br>
      　　佛告须菩提：“菩萨摩诃萨行般若波罗蜜时，观是十方如恒河沙等国土皆空，是国土中诸佛亦性空，但假名字故，诸佛现身所假名字亦空。若十方国土及诸佛性不空者，空为有偏，以空不偏故，一切法、一切法相空。以是故，一切法、一切法相空。是故菩萨摩诃萨行般若波罗蜜，用方便力，生神通波罗蜜；住是神通波罗蜜中，起天眼、天耳、如意足、知他心、宿命智，知众生生死。若菩萨远离神通波罗蜜，不能得饶益众生，亦不能得阿耨多罗三藐三菩提。是菩萨摩诃萨神通波罗蜜，是阿耨多罗三藐三菩提利益道。何以故？用是天眼自见诸善法，亦教他人令得诸善法，于善法亦不著，诸善法自性空故。空无所著，若著则受味，是空中无有味。是菩萨摩诃萨行般若波罗蜜时，能生如是天眼；用是天眼观一切法空，见是法空不取相、不作业；亦为人说是法，亦不得众生相，不得众生名。如是菩萨摩诃萨，用无所得法故，起神通波罗蜜，用是神通波罗蜜，神通所应作者能作。是菩萨用天眼通过于人眼，见十方国土；见已，飞到十方，饶益众生。或以布施，或以持戒，或以忍辱，或以精进，或以禅定，或以智慧，饶益众生；或以三十七助道法，或以诸禅、解脱、三昧，或以声闻法，或以辟支佛法，或以菩萨法，或以佛法，饶益众生。为悭者说如是法：‘诸众生，当行布施，贫穷是苦恼法，贫穷之人自不能益，何能益他？以是故，汝等当勤布施，自身得乐，亦能令他得乐；莫以贫穷故，共相食啖，不得离三恶道。’为破戒者说法：‘诸众生，破戒法大苦恼！破戒之人自不能益，何能益他？破戒法受苦果报，若在地狱、若在饿鬼、若在畜生。汝等堕三恶道中，自不能救，何能救人？以是故，汝不应随破戒心，死时有悔。’若有共相瞋诤者，说如是法：‘诸众生，莫共相瞋，瞋乱心人，不顺善法。汝等今共相瞋乱心，或堕地狱、若饿鬼、畜生中。以是故，汝等不应生一念瞋恚心，何况多！’为懈怠众生说法，令得精进；散乱众生，令得禅定；愚痴众生，令得智慧，亦如是。行淫欲者，令观不净；瞋恚者，令观慈心；愚痴众生，令观十二因缘；行非道众生，令入正道，所谓声闻道、辟支佛道、佛道。为是众生如是说法：‘汝等所著，是法性空，性空法中不可得著，不著相是空相。’如是，须菩提，菩萨摩诃萨行般若波罗蜜时，住神通波罗蜜中，为众生作利益。<br>
      　　“须菩提，菩萨若远离神通，不能随众生意说善法。以是故，须菩提，菩萨摩诃萨行般若波罗蜜时，应起神通。须菩提，譬如鸟无翅不能高翔，菩萨无神通，不能随意教化众生。以是故，须菩提，菩萨摩诃萨行般若波罗蜜，应起诸神通；起诸神通已，若欲饶益众生，随意能益。是菩萨用天眼见如恒河沙等诸国土，及见是国土中众生；见已，用神通力往到其所，知众生心，随其所应而为说法：或说布施，或说持戒，或说禅定，乃至或说涅槃法。是菩萨用天耳，闻二种音声，若人、若非人。用天耳闻十方诸佛所说法，皆能受持，如所闻法为众生说，或说布施，乃至或说涅槃。是菩萨净他心智，用他心智知众生心，随其所应而为说法，或说布施，乃至或说涅槃。是菩萨宿命智，忆念种种本生处，亦自忆、亦忆他人。用是宿命智，念过去在在处处，诸佛名字及弟子众；有众生信乐宿命者，为现宿命事而为说法，或说布施，乃至或说涅槃。用如意神通力，到种种无量诸佛国土，供养诸佛，从诸佛种善根，还来本国。是菩萨漏尽神通智证，用是漏尽神通智证故，为众生随应说法，或说布施，乃至或说涅槃。如是，须菩提，菩萨摩诃萨行般若波罗蜜时，应如是起神通！菩萨用修是神通故，随意受身，苦乐不染；譬如佛所化人，作一切事，苦乐不染。菩萨摩诃萨行般若波罗蜜时，应如是游戏神通，能净佛国土，成就众生。<br>
      　　“复次，须菩提，菩萨摩诃萨不净佛国土，不成就众生，不能得阿耨多罗三藐三菩提。何以故？因缘不具足故，不能得阿耨多罗三藐三菩提。”<br>
      　　须菩提白佛言：“世尊，何等是菩萨摩诃萨因缘具足已，得阿耨多罗三藐三菩提？”<br>
      　　佛告须菩提：“一切善法，是菩萨阿耨多罗三藐三菩提因缘。”<br>
      　　须菩提白佛言：“世尊，何等是善法，以是善法故，得阿耨多罗三藐三菩提？”<br>
      　　佛告须菩提：“菩萨从初发意已来，檀波罗蜜是善法因缘，是中无分别是施者、是受者，性空故。用是檀波罗蜜，能自利益，亦能利益众生，从生死拔出令得涅槃。是诸善法，皆是菩萨摩诃萨阿耨多罗三藐三菩提因缘。行是道，过去、未来、现在诸菩萨摩诃萨得度生死，已度、今度、当度。尸罗波罗蜜、羼提波罗蜜、毗梨耶波罗蜜、禅波罗蜜、般若波罗蜜，四禅、四无量心、四无色定，四念处乃至八圣道分，十八空、八背舍、九次第定、陀罗尼门，佛十力、四无所畏、四无碍智、十八不共法。如是等功德，皆是阿耨多罗三藐三菩提道。须菩提，是名善法。菩萨摩诃萨具足是善法已，当得一切种智；得一切种智已，当转法轮；转法轮已，当度众生。”　　<br>
      　　【论】释曰：尔时，须菩提问：住何等善根故能受此身？佛答：菩萨摩诃萨一切善法具足。<br>
      　　乃至须菩提大欢喜白佛言：菩萨摩诃萨大方便成就力，住何等圣无漏法，能受此身而不为畜身所染？譬如幻师，亦如变化，住何等白净法，能作如是方便？佛答：菩萨以般若波罗蜜力故，能成就如是方便，作种种身，能利益十方国土中众生，亦不贪是身。佛此中说因缘：是菩萨三法不可得：一者、是菩萨身，二者、所作鹿马，三者、所用法。何以故？是法皆性空，空亦不著空，空中亦无贪者；法无故众生无，众生无故法亦无。此中佛说因缘：空中空不可得，不可得故，菩萨云何贪是智慧？是名无所得空。般若波罗蜜菩萨住是中，能得阿耨多罗三藐三菩提，以无障碍故易得。<br>
      　　须菩提问：菩萨住六波罗蜜，乃至十八不共法，今何以但说住无所得般若波罗蜜中得？佛答：须菩提，何法不入般若中？一切法皆入般若波罗蜜中，若住般若波罗蜜，则住一切法。<br>
      　　复问：若般若波罗蜜性空，云何一切法皆入中？此中须菩提自说因缘：一切法性空中，无有法出，无有法入。佛告须菩提：一切法、一切法相空耶？世尊，空。须菩提，若一切法、一切法相空，一切法应入空中，汝云何言空中无有法出入？<br>
      　　尔时，须菩提心伏受解，闻是菩萨化身度众生。今问：世尊，菩萨云何住一切法空中，能起神通波罗蜜，到十方如恒河沙国土供养佛、听法，种甚深善根？善根者，诸陀罗尼、三昧门，无碍解脱之根本。须菩提意：般若波罗蜜性空，云何菩萨安住性空波罗蜜中，能行是神通有法？佛言：空故能行。所以者何？须菩提，菩萨行般若时，观十方如恒河沙国土皆空，是国土诸佛亦空。<br>
      　　问曰：若国土空，佛亦应空，何以别说？<br>
      　　答曰：佛以无量阿僧祇劫实功德得是身，能以一足指动十方如恒河沙国土；又菩萨世世来深爱重佛，不能疾观使空，是故不共国土合说。此中佛自说因缘：若十方国土及诸佛不空者，空为有偏，有偏名有空不空处；今实不偏故，一切法、一切法相空。菩萨行般若波罗蜜，一切法无碍。以肉眼观色不通，见上不见下，见前不见后，通见障不见，昼见夜不见；知肉眼力少故，以方便更求天眼。方便力者，令他界四大来在身中。用天眼义，如先说。生天耳、如意足、他心智、宿命智，知众生生死所趣等。菩萨若无神通，不能得饶益众生。何以故？若无神通，云何能令多众生发心？菩萨有神通，犹尚不能尽令众生发心，何况无？是故神通波罗蜜，是菩萨所行道。菩萨自见善法，亦令他人得见善法，亦不著是善法。何以故？是法性皆空故。<br>
      　　问曰：天眼可见色，云何见善法？又言见一切法性空？<br>
      　　答曰：因中说果，以天眼见，自见己身及见十方众生，然后用他心智、宿命智，求其今世、后世善根；是善根及果报，久皆磨灭，磨灭故见空。是善根皆是有为法无自性，无自性故空，空故不可著，亦不可受味，不可受味故不著。譬如蝇无处不著，唯不著火焰；众生爱著亦如是，善不善法中皆著，乃至非有想非无想著故，不能入涅槃，唯不能著般若波罗蜜性空火。所以者何？般若波罗蜜、般若波罗蜜相空。若般若波罗蜜不空，即是味，是可著处。菩萨住是智慧中，不起有漏业，为众生说法，亦知众生假名不可得；安住是无所得般若波罗蜜中，而能具足神通事。若菩萨不得是无障碍般若，则不能得无碍神通。菩萨得是无障碍空神通，飞到十方国土，利益众生，如经中广说：或以布施，或以持戒等，悭者为说布施等。六波罗蜜义，如此中佛自广说。如此中说譬喻：如鸟无翅不能飞翔，菩萨亦如是，无神通波罗蜜，不能教化众生。菩萨以天眼见十方国土诸佛及一切众生；以天耳力，从诸佛闻法；以如意神通力，放大光明，或现水火作种种变化，现奇特事，令众生发希有尊重心；以他心智力故，知他心心数法所著、所厌，可度、不可度，是利、是钝，是善根成就、是未成就，如是等知他众生心，摄取善根成就者。有可度者，以宿命智、生死智，观其本末，何所从来？种何善根？所好何行？从此终当生何所？何时当得解脱？如是筹量思惟，知可度者过去业因缘、未来世果报。复以神通力，是人应以恐怖度者，以地狱示之，汝当生此中；应以欢喜度者，示以天堂；眼见是事，心怀惊怖、欢喜，厌患世间。尔时，以漏尽神通说漏尽法，众生闻是法，破其著心，以三乘而得涅槃。譬如白鹤欲取鱼时，筹量进止，不失期会，知其可得，即便取之，终不空也。菩萨亦如是，以神通力故，观众生本末、应度因缘、国土、时节，知其信等诸根猛利，诸因缘具足，而为说法，则不空也。是故说：菩萨离神通，不能饶益众生，如鸟无翅。余神力，如佛自说：以天眼见十方众生生死，亦知众生心，随意说法；乃至善修神通力，而为众生受身，不为苦乐所污。是菩萨于众生中，或为父、或为子、或为师、或为弟子、或为主、或为奴、或为象马、或为乘象马者、或时富贵力势、或时贫贱，于此诸事，亦不为染污；譬如佛所化人，作一切事，不染苦乐。一切事者，如先作种种阿僧祇身度众生。苦乐不染者，乐中不生爱心，苦中不生瞋心，不如生死众生随处起烦恼。菩萨应如是游戏神通，成就众生，净佛国土。<br>
      　　问曰：菩萨神通力有所作，何以名游戏？<br>
      　　答曰：戏名如幻师种种现变，菩萨神通种种现化，名之为戏。复次，佛法中三三昧，空名为上行。何以故？似如涅槃无所著，无所得故。诸余行法，皆名为下下，如小儿。是故说神通力，名为游戏，于成就众生，净佛土中，最为要用。成就众生，如是中说净佛土共修善根。<br>
      　　问曰：何必要用成就众生，净佛国土？<br>
      　　答曰：佛自说因缘：不成就众生、净佛国土，不能得无上道。何以故？因缘不具足，则不能得阿耨多罗三藐三菩提。因缘者，所谓一切善法，从初发意行檀波罗蜜，乃至十八不共法。于是行法中，无忆想分别，是施者、是财物、是受者，乃至十八不共法亦如是。若菩萨不著心，无所分别，行六波罗蜜，乃至十八不共法，是为阿耨多罗三藐三菩提因缘。以是道，得阿耨多罗三藐三菩提，亦能自度，又能度众生。<br>
      　　问曰：菩萨若著心布施，有何等过而不名具足？著心布施、受者恩重。<br>
      　　答曰：虽有小利而有大过；如美食杂毒，虽有美利而自丧命。<br>
      　　问曰：何者是过？<br>
      　　答曰：若著心布施，有不称意事，则生恚怒；若受者不感其恩，即成怨嫌。若著心供养善人，有少凶衰，则嫌布施不应，悔惜所施；若布施心悔，所受果报则不清净。<br>
      　　复次，著心布施者，深心贪著财物，若有侵夺，即便加害，自念：“我为福德好事集财，汝何故侵夺？”先贪财物，为今世事；而能布施，为后世事。爱惜转深，以深著故，若有侵夺，能为重罪；重罪因缘故，受三恶道苦。<br>
      　　复次，贪著因缘故生瞋恚，瞋恚因缘故加刀杖，刀杖杀害，受诸苦恼。<br>
      　　复次，人起愚痴业，大不安隐，行此虚诳不实事故，后必致大患。十方诸佛皆说无相解脱门，诸法无相相，是为实。若人取是财物虚诳不实相，然后心著，心著故期大果报而能施与；譬如人欲求多收故，大用谷子。如是著心布施，果报少而不净，终归于尽，受诸忧恼，不可称说；皆由取相故，有如是过。若以如实相行布施，无有如是过；无量阿僧祇生死中，受诸福乐而亦不尽，乃至得阿耨多罗三藐三菩提。<br>
      　　复次，若人以著心行善法，是人若闻诸法毕竟空，即时舍所行法，著是空法取相，以此为实，先者为虚诳，是人则失二种法：失先善法，而堕邪见。著心者，有如是过；譬如重病之人，虽有众药，疗之无损，药复作病。著心行诸功德，有如是等过罪。菩萨舍于著心，不取空相，如如、法性、实际，于布施等法亦如是见，为一切众生回向阿耨多罗三藐三菩提。<br>
      　　复次，菩萨布施时，作是念：如十方三世诸佛毕竟清净智慧，知诸法实相，亦知是布施相，我亦以是性回向。<br>
      　　复次，是菩萨一切五情心心数法中，不用不行，不能知诸法相故。是法皆是因缘边生，虚诳无有自性故；我今欲知诸法实相回向，是诸虚诳入实相中，皆无有异。我今未能得清净实智慧故，所有分别是虚是实，以清净智慧知之，则皆作第一义谛；入第一义谛中，皆为清净，无有别异。如是布施等回向，直至佛道。是故说：无所分别心，能行布施等，是名真菩萨道。</p>
<div class="jwbt-box"><div class="jwbtbm"><a name=j1163-05-37><a href="1163-05.htm#MENU-top">释四谛品第八十四（有本作差别品）</div></div></a></a>
<p>　　【经】须菩提白佛言：“世尊，若是诸法是菩萨法，何等是佛法？”<br>
      　　佛告须菩提：“如汝所问，是诸法是菩萨法，何等是佛法者，须菩提，菩萨法亦是佛法。若知一切种，是得一切种智，断一切烦恼习，菩萨当得是法；佛以一念相应慧，知一切法已，得阿耨多罗三藐三菩提。须菩提，是为菩萨、佛之差别。譬如向道、得果异，是二人俱为圣人，而有得、向之异。如是，须菩提，菩萨摩诃萨无碍道中行，是名菩萨摩诃萨；解脱道中无一切闇蔽，是为佛。”<br>
      　　须菩提白佛言：“世尊，若一切法自相空，自相空法中，云何有差别之异？是地狱、是饿鬼、是畜生、是天、是人，是性地人、是八地人，是须陀洹人、是斯陀含、阿那含、阿罗汉人，是辟支佛，是菩萨，是多陀阿伽度、阿罗诃、三藐三佛陀？世尊，如诸人不可得，业因缘亦不可得，果报亦不可得！”<br>
      　　佛言：“如是，如是，如汝所言。自相空法中，无众生、无业因缘、无果报。须菩提，众生不知是诸法自相空，是众生作业因缘，若善、若恶、若无动。罪业因缘故，堕三恶道中；福业因缘故，在人、天中生；无动业因缘故，色、无色界中生。是菩萨摩诃萨行檀波罗蜜，乃至十八不共法时，尽受行是助道法；如金刚三昧得阿耨多罗三藐三菩提；得已，饶益众生，是利常不失故，不堕六道生死中。”<br>
      　　须菩提白佛言：“世尊，佛得阿耨多罗三藐三菩提已，得六道生死不？”<br>
      　　佛言：“不得也！须菩提。”<br>
      　　“世尊，得业若黑、若白、若黑白、若不黑不白不？”<br>
      　　佛言：“不也。”<br>
      　　“世尊，若不得，云何说地狱、饿鬼、畜生，人、天，须陀洹乃至阿罗汉、辟支佛、菩萨、诸佛？”<br>
      　　“须菩提，若众生知诸法自相空，菩萨摩诃萨不求阿耨多罗三藐三菩提，亦不拔众生于三恶趣，乃至往来六道生死中。须菩提，以众生实不知诸法自性空故，不得脱六道生死；是菩萨从诸佛所，闻诸法自相空，发意求阿耨多罗三藐三菩提。须菩提，诸法不尔如凡人所著，是众生于无所有法中，颠倒妄想分别得法；无众生有众生想，无色有色想，无受想行识有受想行识想；乃至一切有为法无所有，用颠倒妄想心，作身、口、意业因缘，往来六道生死中不得脱。是菩萨摩诃萨行般若波罗蜜时，一切善法内般若波罗蜜中，行菩萨道，得阿耨多罗三藐三菩提；得阿耨多罗三藐三菩提已，为众生说四圣谛，苦、苦集、苦灭、苦灭道，开示分别一切助道善法，皆入四圣谛中；用是助道善法，分别有三宝。何等三？佛宝，法宝，僧宝。不信拒逆是三宝故，不得离六道生死。”<br>
      　　须菩提白佛言：“世尊，用苦圣谛得度？用苦智得度？用集圣谛得度？用集智得度？用灭圣谛得度？用灭智得度？用道圣谛得度？用道智得度？”<br>
      　　佛告须菩提：“非苦圣谛得度，亦非苦智得度，乃至非道圣谛得度，亦非道智得度。须菩提，是四圣谛平等故，我说即是涅槃；不以苦圣谛，不以集、灭、道圣谛，亦不以苦智，不以集、灭、道智得涅槃。”<br>
      　　须菩提白佛言：“世尊，何等是四圣谛平等相？”<br>
      　　“须菩提，若无苦、无苦智，无集、无集智，无灭、无灭智，无道、无道智，是名四圣谛平等。复次，须菩提，是四圣谛如、不异，法相、法性、法住、法位、实际，有佛无佛，法相常住，为不诳不失故。是菩萨摩诃萨，行般若波罗蜜时，为通达实谛故，行般若波罗蜜。”<br>
      　　须菩提白佛言：“世尊，云何菩萨摩诃萨为通达实谛故，行般若波罗蜜时，如通达实谛，不堕声闻、辟支佛地，直入菩萨位中？”<br>
      　　佛告须菩提：“若菩萨摩诃萨如实见诸法，见已得无所有法；得无所有法已，见一切法空，四圣谛所摄，四圣谛所不摄法皆空。若如是观，是时便入菩萨位中，是为菩萨住性地中，不从顶堕。用是顶堕故，堕声闻、辟支佛地。是菩萨住性地中，能生四禅、四无量心、四无色定。是菩萨住是初定地中，分别一切诸法，通达四圣谛：知苦不生缘苦心，乃至知道不生缘道心；但顺阿耨多罗三藐三菩提心，观诸法如实相。”<br>
      　　“世尊，云何观诸法如实相？”<br>
      　　佛言：“观诸法空。”<br>
      　　“世尊，何等空？”<br>
      　　佛言：“自相空。是菩萨用如是智慧，观一切法空，无法性可见，住是性中得阿耨多罗三藐三菩提。何以故？无性相是阿耨多罗三藐三菩提；非诸佛所作，非辟支佛所作，亦非阿罗汉所作，亦非向道人所作，亦非得果人所作，亦非菩萨所作。但众生不知不见诸法如实相，以是事故，菩萨摩诃萨行般若波罗蜜，以方便力故，为是众生说法。”　　<br>
      　　【论】问曰：佛法、菩萨法，大有差别：佛是一切智，菩萨未是一切智。须菩提何故生疑而问佛：何等是诸菩萨法？何等是佛法？<br>
      　　答曰：此中佛教菩萨如佛所行，应如是行六波罗蜜等，乃至一切种智。是故须菩提问：若如佛行，与佛何异？佛可其意，应如是问。色等诸法行处是同，但智慧利钝有异。此中佛自说因缘：菩萨虽如实行六波罗蜜而未能周遍，未能入一切门，是故不名为佛。若菩萨已入一切种智门，入诸法实相中，以一念相应智慧，得阿耨多罗三藐三菩提，断一切烦恼习，得诸法中自在力，尔时名为佛。如月十四日、十五日，虽同为月，十四日不能令大海水潮；菩萨亦如是，虽有实智慧清净，未能具足诸佛法故，不能动一切十方众生。月十五日光明盛满时，能令大海水潮；菩萨成佛亦如是，放大光明，能动十方国土众生。此中佛自说譬喻：如向道、得果，同为圣人而有差别。菩萨亦如是，行者名为菩萨，从初发心乃至金刚三昧；佛已得果，断一切法中疑，无所不了，故名为佛。<br>
      　　须菩提复问：自相空法中差别不可得，所谓是地狱乃至天，是性人、八人，是须陀洹乃至佛！世尊，如地狱等众生不可得，业因缘亦应不可得。何以故？作业者不可得，业不可得故，果报亦不可得，佛云何说佛与菩萨有差别？佛可须菩提意，还以所问答须菩提：众生不知自性空法故，能起善恶业，如经中广说。众生者，凡夫未入正位人，是人我心颠倒，烦恼因缘故起诸业。业者有三种：身、口、意。是三种业有二种：若善、若恶，若有漏、若无漏。恶业故堕三恶趣，善业故生天人中。善业复有二种：一者、欲界系，二者、色、无色界系。色、无色界系生业名不动，不动业故生色、无色界。若众生自知诸法性空，即时不生著心，著心不生故不起业，乃至不生色、无色界。以实不知故生，以是事故，菩萨摩诃萨尽受行布施等法，乃至十八不共法，无所失，无所少，乃至用如金刚三昧，得阿耨多罗三藐三菩提，大饶益众生。众生得是利益故，不复往来五道生死。<br>
      　　须菩提复问：佛得阿耨多罗三藐三菩提时，实得是六道不？佛言：不得！<br>
      　　问曰：佛先说大利益故，不堕六道，今云何言不得？<br>
      　　答曰：决定取相邪见、堕邪见；六道生死不得，但凡夫人以颠倒因缘起业，假名有生死六道，其实如幻、如梦。<br>
      　　复问：得黑、白等四种业不？佛言：不得。黑业者，是不善业，果报地狱等受苦恼处；是中众生，以大苦恼闷极，故名为黑。受善业果报处，所谓诸天，以其受乐随意自在明了，故名为白业；是业是三界天。善不善业受果报处，所谓人、阿修罗等八部。此处亦受乐、亦受苦，故名白黑业。无漏业能破不善有漏业，能拔众生令离善恶果报中。<br>
      　　问曰：无漏业应是白，何以言非白非黑？<br>
      　　答曰：无漏法虽清净无垢，以空、无相、无作故无所分别，不得言白；黑、白是相待法，此中无相待故，不得言白。复次，无漏业能灭一切诸观，观中分别故有黑、白，此中无观故无黑、白。<br>
      　　须菩提复问：若不得是四种业，云何分别是地狱乃至阿罗汉？若无黑业，云何说是地狱、畜生、饿鬼？若无白业，云何说是天、人？若无黑白业，云何说是阿修罗道？若无不白不黑业，云何说是须陀洹乃至阿罗汉？佛答：若一切众生自知诸法自性空者，菩萨不发阿耨多罗三藐三菩提意，亦不于六道中拔出众生。何以故？众生自知诸法性空，则无所度。譬如无病则不须药，无闇则不须灯明。须菩提，今众生实不知自相空法故，随心取相生著，以著故染，染故随于五欲，随五欲故为贪所覆，贪因缘故悭、虚诳、嫉妒、瞋恚、斗诤，以瞋恚故起诸罪业，无所识知。是故寿终随业因缘生于彼处，续作生死业，常往来六道中，无复穷已。是故菩萨于诸佛及弟子所，闻说诸法空，而慈愍众生：众生以狂愚颠倒故生著，我当作佛，破众生颠倒，令解诸法空相。所以者何？诸法不尔如凡人所著。众生法无有定实，但自于无所有中，忆想分别，妄有所得；无众生中起众生想，无色中起色想，无受、想、行、识中起识想。以狂颠倒故，是能起身、口、意业，于六道生死不能得脱。若但生众生法想，结缚犹轻，易可得度。生贪欲、瞋恚，于是中起诸重业，是为重缚，受此业果报，则难可得度；譬如积微尘成山，难可得移动。菩萨为是众生故，欲破其生死因缘果报故，于般若中摄一切善法，行菩萨道，得阿耨多罗三藐三菩提，为众生说四圣谛，所谓苦、苦集、苦灭、苦灭道，种种因缘开示敷演。<br>
      　　问曰：佛无量阿僧祇劫来，习微妙法，所谓十八不共法，乃至无碍解脱，诸甚深业，何以但说苦、集、灭、道？<br>
      　　答曰：众生所畏急者，无过于苦；为除苦已，然后示以佛道。如人重病，先以除病为急；然后以宝物、衣服庄严其身。苦者，受五受众身，是一切苦本，性即是苦；是苦略而言之，是生、老、病等，如经中处处广说。苦集者，爱等诸烦恼；爱是心中旧法，以是故，佛说爱能生后身故是苦因，苦因即是集。若人欲舍苦，先当断爱，爱断苦则灭，断爱即是苦灭。苦灭即是道，观是五众种种因缘，苦及苦集过罪，所谓无常、苦、空、无我，如病、如疮、如怨、如贼等，于八圣道分中为正见，余七事助成发起，能断一切法中爱，如以酒发药。此人于一切世间无所复贪，得离苦火，然后示以妙法。<br>
      　　复次，此中佛自说因缘，所谓于四圣谛中摄一切善法。有人言：“佛何以但说苦等四法？”以是故，佛说一切助道善法，皆摄在四谛中。助道善法因缘故，分别有三宝。众生不信三宝故，不得离六道生死。<br>
      　　问曰：须菩提何以作是粗问，言为以苦灭、以苦智灭？以集灭、集智灭？<br>
      　　答曰：此非粗问，今问见苦等四谛体故灭？为用智故灭？爱等诸烦恼灭故，名有余涅槃。若以苦谛得道，一切众生牛羊等亦应得道！若用苦智得道，离苦则无智，离苦智不名为苦谛，但名为苦。苦谛、苦智和合故生，不得言但以苦灭，但以智灭；乃至道谛，亦如是。佛答：不以苦谛灭，亦不以苦智灭，乃至道谛、道智亦如是。我说是四谛平等即是灭，不用苦谛灭，乃至道谛灭。何以故？是苦等四法，皆从因缘生，虚诳不实，无有自性故，不名为实，不实故云何能灭？<br>
      　　问曰：二谛有漏，凡夫所行法故，可是虚诳不实；道谛是无漏法，无所著，虽从因缘和合生而不虚诳；又灭谛无为法，不从因缘有，云何言四法皆是虚诳？<br>
      　　答曰：初得道，知二谛是虚诳；将入无余涅槃，亦知道谛虚诳，以空空三昧等舍离道谛，如说栰喻。灭谛亦无定法，如经中说：离有为无无为，因有为故说无为；苦灭如灯灭，不应戏论求其处所。是故佛说不以用苦，乃至用道得灭。<br>
      　　须菩提问佛：何者是四谛平等？佛答：若无八法处，所谓四谛、四谛智，是则平等。复次，须菩提，四谛如实、不诳、不异，如、法性、法相、法位、实际，若有佛无佛法相常住，不用心心数法及诸观，但为不诳众生故住。一切余法皆颠倒，妄著颠倒果报生故，虽能与人大喜乐，久久皆虚诳变异；但有一法，所谓诸法实相，以不诳故，常住不灭。如是菩萨行般若波罗蜜，通达诸法实谛。<br>
      　　须菩提复问：云何菩萨通达得实谛，过声闻、辟支佛，入菩萨位？佛答：若菩萨思惟筹量求诸法，无有一法可得定相，见一切法皆空，若在四谛、若不在四谛。非四谛者，虚空、非数缘尽；余在四谛。若观如是法空，尔时入菩萨位。<br>
      　　问曰：何以不说空亦空观，入菩萨位？<br>
      　　答曰：不须是说。何以故？若说诸法空即是空，空亦空；若是空不空，不名为一切空。是故行是空，得入菩萨位。菩萨住是性地中不堕顶。性地者，所谓菩萨法位；如声闻法中，暖法、顶法、忍法、世间第一法，名为性地。是法随顺无漏道故，名为性，是中住必望得道；菩萨亦如是，安住是性地中，必望作佛，能生四禅、四无量心、四无色定。是菩萨住在禅定中摄心，分别思惟筹量诸法，通达四谛，所谓知见苦，亦非缘苦生心。知苦是凡夫受身，著苦因缘故，受诸忧恼；是人身皆如贼、如怨，无常、空等。得是已，即时舍不取苦相，亦不缘苦谛；菩萨法位力故，乃至道谛亦如是，但一心回向阿耨多罗三藐三菩提。知是四谛药病相对，亦不著是四谛，但观诸法如实相，不作四种分别观。<br>
      　　须菩提问：云何如实观诸法？佛言：观空。须菩提，若菩萨能观一切法若大若小皆空，是名如实观。复问：用何等空？佛答：用自相空。<br>
      　　问曰：十八空中佛何以但说自相空？<br>
      　　答曰：是中道空。内外空等是小空，毕竟空、无所得空等是甚深空，自相空是中空。自相有理破故而心不没，而能入甚深空中。是菩萨得如是法，观一切法皆空，乃至不见一法有性可住，得阿耨多罗三藐三菩提。观诸法如阿耨多罗三藐三菩提，阿耨多罗三藐三菩提亦自性空，非佛所作，非大菩萨所作，非阿罗汉、辟支佛所作，常寂灭相，无戏论语言。众生不能知见如实相，是故菩萨行般若，以方便力，为众生说法。方便力者，菩萨得无生法忍，入菩萨位，通达菩萨第一义谛，观是道相甚深微妙，无得无舍，用妙智慧不可得，何况可得口说？大悲心深念众生，以空事故，堕三恶道，受大剧苦；若我直说是法，则不信不受，则破坏法，堕于地狱！我今当成就一切善法，庄严身三十二相，引导众生，起无量无边诸佛神通力，得成佛道，一切众中主，于诸法得自在。若赞恶法，众生犹尚当受，何况实法！是菩萨如所愿思惟行，为众生说，使皆度脱。</p>
<div class="jwbt-box"><div class="jwbt"><a name=j1163-05-38><a href="1163-05.htm#MENU-top">大智度论卷第九十五</div></a></a>
<div class="jwbtbm"><a name=j1163-05-39><a href="1163-05.htm#MENU-top">释七比品第八十五（经作七喻品）</div></div></a></a>
<p>　　【经】须菩提白佛言：“世尊，若诸法性无所有，非佛所作，非辟支佛所作，非阿罗汉所作，非阿那含、斯陀含、须陀洹所作，非向道人、非得果人、非诸菩萨所作，云何分别有诸法异，是地狱、是畜生、是饿鬼、是人、是天，乃至是非有想非无想天？用是业因缘故，知有生地狱者；是业因缘故，知有生畜生、饿鬼者；是业因缘故，知有生人中，生四天王天，乃至非有想非无想天者；是业因缘故，知有得须陀洹、斯陀含、阿那含、阿罗汉、辟支佛者；是业因缘故，知是诸菩萨摩诃萨；是业因缘故，知是多陀阿伽度、阿罗诃、三藐三佛陀？世尊，无性法中，无有业用；作业因缘故，若堕地狱、饿鬼、畜生，若生人、天乃至生非有想非无想天；以是业因缘故，得须陀洹、斯陀含、阿那含、阿罗汉、辟支佛；菩萨摩诃萨行菩萨道，当得一切种智，得一切种智故，能拔出众生于生死中！”<br>
      　　佛告须菩提：“如是，如是，无性法无业无果报。须菩提，凡夫人不入圣法，不知诸法无性相，颠倒愚痴故，起种种业因缘。是诸众生随业得身，若地狱身、若畜生身、若饿鬼身、若人身、若天身，四天王天身乃至非有想非无想天身。是无性法，无业无果报，无性常是无性。如须菩提所言，若一切法无性，云何是须陀洹，乃至诸佛得一切种智？须菩提，于汝意云何？道是无性不？须陀洹果乃至诸佛一切种智，是无性不？”<br>
      　　须菩提言：“世尊，道无性，须陀洹果亦无性，乃至诸佛一切种智亦无性。”<br>
      　　“须菩提，无性法能得无性法不？”<br>
      　　“不也，世尊。”<br>
      　　佛告须菩提：“有性法能得有性法不？”<br>
      　　“不也，世尊。”<br>
      　　“须菩提，无性法及道，是一切法，皆不合不散，无色、无形、无对，一相所谓无相。须菩提，是菩萨摩诃萨行般若波罗蜜时，以方便力，见众生以颠倒故著五众，无常中常相，苦中乐相，不净中净相，无我中我相，著无所有处。是菩萨以方便力故，于无所有中拔出众生。”<br>
      　　须菩提白佛言：“世尊，凡夫人所著，颇有实不异不？著故起业，业因缘故，五道生死中不得脱？”<br>
      　　佛告须菩提：“凡夫人所著起业处，无如毛发许实事，但颠倒故。须菩提，今为汝说譬喻，智者以譬喻得解。须菩提，于汝意云何？如梦中所见人受五欲乐，有实住处不？”<br>
      　　须菩提白佛言：“世尊，梦尚虚妄不可得，何况住梦中受五欲乐！”<br>
      　　“于汝意云何？诸法若有漏、无漏，若有为、无为，颇有不如梦者不？”<br>
      　　“世尊，诸法若有漏、若无漏，若有为、若无为，无不如梦者。”<br>
      　　佛告须菩提：“于汝意云何？梦中有五道生死往来不？”<br>
      　　“世尊，无也！”<br>
      　　“于汝意云何？梦中有修道，用是修道，若著垢、若得净不？”<br>
      　　“不也，世尊。何以故？是梦法无有实事，不可说垢、净。”<br>
      　　“于汝意云何？镜中像有实事能起业因缘，用是业因缘堕地狱、饿鬼、畜生中，若人、若天、四天王天处，乃至非有想非无想天处不？”<br>
      　　须菩提言：“不也，世尊。是像无有实事，但诳小儿，是事云何当有业因缘，用是业因缘当堕地狱，乃至非有想非无想处？”<br>
      　　“于汝意云何？是镜中像有修道，用是修道，若著垢、若得净不？”<br>
      　　须菩提言：“不也，世尊。何以故？是像空无实事，不可说垢、净。”<br>
      　　“于汝意云何？如深涧中有响，是响有业因缘，用是业因缘若堕地狱，乃至若生非有想非无想处不？”<br>
      　　须菩提言：“不也，世尊。是事空，无有实音声，云何当有业因缘，用是业因缘堕地狱，乃至生非有想非无想处？”<br>
      　　“于汝意云何？是响颇有修道，用是修道，若著垢、若得净不？”<br>
      　　“不也，世尊。是事无实，不可说是垢、是净。”<br>
      　　“于汝意云何？如焰，非水水相，非河河相，是焰颇有业因缘，用是业因缘堕地狱，乃至生非有想非无想处不？”<br>
      　　“不也，世尊。焰中水毕竟不可得，但诳无智人眼，云何当有业因缘，用是业堕地狱，乃至生非有想非无想处？”<br>
      　　“于汝意云何？是焰有修道，用是修道，若著垢、若得净不？”<br>
      　　“不也，世尊。是焰无有实事，不可说垢、净。”<br>
      　　“于汝意云何？揵闼婆城，如日出时见揵闼婆城，无智人无城有城想，无庐观有庐观想，无园有园想，是揵闼婆城颇有业因缘，用是业因缘堕地狱，乃至生非有想非无想处不？”<br>
      　　“不也，世尊。是揵闼婆城毕竟不可得，但诳愚夫眼，云何当有业因缘，用是业因缘堕地狱，乃至生非有想非无想处？”<br>
      　　“于汝意云何？是揵闼婆城有修道，用是修道，若著垢、若得净不？”<br>
      　　“不也，世尊。是揵闼婆城无有实事，不可说垢、净。”<br>
      　　“须菩提，于汝意云何？幻师幻作种种物，若象、若马、若牛、若羊、若男、若女。于汝意云何？是幻有业因缘，用是业因缘堕地狱，乃至生非有想非无想处不？”<br>
      　　“不也，世尊。是幻法空无实事，云何当有业因缘，用是业因缘堕地狱，乃至生非有想非无想处？”<br>
      　　“于汝意云何？用是幻有修道，用是修道，若著垢、若得净不？”<br>
      　　“不也，世尊。是法无有实事，不可说垢、净。”<br>
      　　“须菩提，于汝意云何？如佛所化人，是化人有业因缘，用是业因缘堕地狱，乃至生非有想非无想处不？”<br>
      　　“不也，世尊。是化人无有实事，云何当有业因缘，用是业因缘堕地狱，乃至生非有想非无想处？”<br>
      　　“于汝意云何？是化人有修道，用是修道，若著垢、若得净不？”<br>
      　　“不也，世尊。是事无有实，不可说垢、净。”<br>
      　　佛告须菩提：“于汝意云何？于是空相中，有垢者、有净者不？”<br>
      　　“不也，世尊。是中无所有，无有著垢者，无有得净者。”<br>
      　　“须菩提，如无有著垢者，无有得净者，以是因缘故，亦无垢、净。何以故？住我、我所众生有垢、有净，实见者不垢、不净；如实见者不垢、不净，如是亦无有垢、净。”　　<br>
      　　【论】问曰：佛已处处答是事，今须菩提何以复问？<br>
      　　答曰：义虽一，所因事异，所谓一切法，若有佛、若无佛，诸法性常住，空无所有，非贤圣所作。般若波罗蜜甚深微妙，难解难量，不可以有量能知；诸佛贤圣怜愍众生故，以种种语言名字、譬喻为说。利根者解圣人意，钝根者处处生著，著于语言名字：若闻说空则著空，闻说空亦空亦复生著，若闻一切法寂灭相，语言道断而亦复著。自心不清净故，闻圣人法为不清净；如人目翳，视清净珠，见其目影，便谓珠不净。佛种种因缘说，见有过罪而生于疑，作是言：若一切法空，空亦空，云何有分别有六道？常生如是等疑难故，须菩提以经将讫，为众生处处问是事，是故重问。佛可须菩提意。<br>
      　　问曰：须菩提以有难空，佛云何可其意？<br>
      　　答曰：佛可其说，诸法空常住，有佛、无佛不异，不可其难云何分别有六道等。何以故？以其难欲破空故。是中佛解其所难，所谓凡夫人不入圣法，未得圣道，不知无所有性，不善修习空三昧故。颠倒者，四颠倒；愚痴者，三界系无明。虽不说余烦恼，而此二法虚诳不实，颠倒即是妄语虚诳；若从颠倒所生业及果报，以根本不实故，众生虽染著，亦无定实。以是故，五道皆空，但有假名。又汝难诸贤圣，是诸贤圣以断颠倒差别故有异名，以颠倒不实故无所断。又复灭失无所有故名为断，若实有法可断，尚无断法，何况颠倒？是故一切贤圣果，皆是无所有，断颠倒即是圣人果，果即是断。为果所修道，亦同无所有，是故修道时，必当用空、无相、无作。道、果分别故，贤圣有差别；今实无所有法不能得，无所有云何有差别？是故不应难。<br>
      　　须菩提意，若但颠倒故有世间，若有颠倒亦应有实，虚实相待故，是故问：世尊，凡夫所著，颇有实生著起业，业因缘故，六道生死不得解脱？佛答言：不！何以故？此中佛自说因缘：但颠倒故生著，若无颠倒，云何有相待实法？乃至无毫厘许实事，毕竟无故。<br>
      　　问曰：此是诸佛所行实义，所谓毕竟空，此非实耶？<br>
      　　答曰：是第一义空，亦因分别凡夫颠倒故说；若无颠倒，亦无第一义。若凡夫颠倒少多有实，第一义亦应有实。<br>
      　　问曰：若二俱不实，云何得解脱？如人手垢，还以垢洗，云何得净？<br>
      　　答曰：诸法实相毕竟空，第一实清净。以有凡夫颠倒不清净法故，有此清净法，不可破坏，不变异故。以人于诸法实相起著，欲生烦恼，是故说是法性空无所有，无所有故无实。虽二法皆不实，而不实中有差别。如十善、十不善二事，皆有为法故，虚诳不实，而善、不善有差别，杀生法故堕恶道，不杀故生天上。如布施、偷盗二事，虽取相著心，是虚诳不实而亦有差别。如众生乃至知者、见者无所有，而恼众生有大罪，慈悲众生有大福。如慈能破瞋，施能破悭，虽二事俱是不实，而能相破。是故佛说诸法，无有根本定实，如毫厘许所有。欲证明是事故，说梦中受五欲譬喻。<br>
      　　须菩提意：若一切法毕竟空无所有性，今何以故现有眼见、耳闻法？以是故，佛说梦譬喻。如人梦力故，虽无实事而有种种闻见、瞋处、喜处；觉人在傍，则无所见。如是，凡夫人无明颠倒力故，妄有所见；圣人觉悟，则无所见。一切法若有漏、若无漏，若有为、若无为皆不实，虚妄故有见闻。又如梦中见六道生死往来，见须陀洹乃至阿罗汉，梦中无是法而梦见，梦中实无净、无垢。业果报、六道亦如是，颠倒因缘故起业，业果报亦应空，除却颠倒故名为道，颠倒无实故，道亦不应实。镜中像、响、焰乃至如化，亦如是。<br>
      　　佛反问须菩提：于是法中有垢者、有净者不？须菩提意：一切法中无我，云何当说有垢、有净者？是故言无。佛言：若无受垢、受净者，垢、净亦无。<br>
      　　问曰：若分别诸法，阿毗昙等经中，有垢、有净，但受垢、净者无。三毒等诸烦恼是垢，三解脱门诸助道法等是净。<br>
      　　答曰：虽有是说，是事不然。若无众生，法无所属，亦无作者；若无作者，亦无作法，无缚无解。如人为火所烧，畏而舍离，非火离火；众生亦如是，畏五众苦故舍离，非苦离苦。若无垢净者，无有解脱。复次，佛此中自说因缘，所谓我、我所法中住，众生受垢受净；我毕竟无故，垢净无住处，住处无故，无垢无净。<br>
      　　问曰：我虽无，我见实有，凡人住此中起诸烦恼。<br>
      　　答曰：若无我，我见无所缘；无所缘，云何得生？<br>
      　　问曰：虽无我，于五众中邪行谓有我，生我见，五众是我我所。<br>
      　　答曰：若以五众中定生我见因缘，于他五众中何以故不生？若于他五众生者，则为大错乱！是故我见无有定处，但颠倒故生。<br>
      　　问曰：若颠倒生，何以故但自于己身生见？<br>
      　　答曰：是颠倒狂错，不应求其实事。又复于无始生死中来，自于相续五众中生著；是故佛说住我心众生受垢受净。又实见者无垢无净，若我定有实见者，应有垢净，如实见者不垢不净；以是因缘故，无垢无净。无垢无净者，见诸法实相。又于诸法实相亦不著，是故无垢；诸法实相无相可取，是故无净。复次，八圣道中不著，是名无净；除诸烦恼，不著颠倒，是名无垢。</p>
<div class="jwbt-box"><div class="jwbtbm"><a name=j1163-05-40><a href="1163-05.htm#MENU-top">释平等品第八十六（有本作见实品）</div></div></a></a>
<p>　　【经】须菩提白佛言：“世尊，见实者不垢不净，见不实者亦不垢不净。何以故？一切法性无所有故。世尊，无所有中无垢无净，所有中亦无垢无净。世尊，无所有中、有所有中亦无垢无净。世尊，云何如实语者不垢不净，不实语者亦不垢不净？”<br>
      　　佛告须菩提：“是诸法平等相，我说是净。须菩提，何等是诸法平等？所谓如，不异不诳，法相、法性、法住、法位、实际，有佛无佛法性常住，是名净。世谛故说，非最第一义；最第一义，过一切语言论议音声。”<br>
      　　须菩提白佛言：“世尊，若一切法空，不可说，如梦、如响、如焰、如影、如幻、如化，云何菩萨摩诃萨，用是如梦、如响、如焰、如影、如幻、如化法？无有根本定实，云何能发阿耨多罗三藐三菩提心，作是愿‘我当具足檀波罗蜜，乃至具足般若波罗蜜’、‘我当具足神通波罗蜜，具足智波罗蜜，具足四禅、四无量心、四无色定，四念处乃至具足八圣道分’、‘我当具足三解脱门、八背舍、九次第定’、‘我当具足佛十力，乃至具足十八不共法’、‘我当具足三十二相、八十随形好，具足诸陀邻尼门、诸三昧门’、‘我当放大光明遍照十方，知诸众生心，如应说法’？”<br>
      　　佛告须菩提：“于汝意云何？汝所说诸法，如梦、如响、如焰、如影、如幻、如化不？”<br>
      　　须菩提言：“尔！世尊。世尊，若一切法如梦乃至如化，菩萨摩诃萨云何行般若波罗蜜？世尊，是梦乃至如化，虚妄不实。世尊，不应用不实虚妄法，能具足檀波罗蜜，乃至十八不共法。”<br>
      　　佛告须菩提：“如是，如是。不实虚妄法，不能具足檀波罗蜜乃至十八不共法；行是不实虚妄法，不能得阿耨多罗三藐三菩提。须菩提，是一切法皆是忆想思惟作法，用是思惟忆想作法，不能得一切种智。须菩提，是一切法，能助道法，不能益其果，所谓是诸法无生、无出、无相。菩萨从初发意已来，所作善业，若檀波罗蜜乃至一切种智。何以故？知诸法皆如梦乃至如化，如是等法不具足檀波罗蜜乃至一切种智，不能得成就众生、净佛国土、得阿耨多罗三藐三菩提。是菩萨摩诃萨所作善业，檀波罗蜜乃至一切种智，知如梦乃至如化，亦知一切众生如梦中行，乃至知如化中行。是菩萨摩诃萨不取般若波罗蜜是有法，用是不取故，得一切种智，知是诸法如梦无所取，乃至诸法如化无所取。何以故？般若波罗蜜是不可取相，禅波罗蜜乃至十八不共法是不可取相。是菩萨摩诃萨知一切法是不可取相已，发心求阿耨多罗三藐三菩提。何以故？一切法不可取相，无根本定实，如梦乃至如化，用不可取相法，不可得不可取相法。但以众生不知不见如是诸法相，是菩萨摩诃萨为是众生故，求阿耨多罗三藐三菩提。是菩萨从初发意已来，所有布施，为一切众生故，乃至有所修习智慧，皆为一切众生，不为己身。菩萨摩诃萨不为余事故，求阿耨多罗三藐三菩提，但为一切众生故。是菩萨行般若波罗蜜时，见众生无众生，但众生相中住；乃至无知者、无见者，知见相中住。令众生远离颠倒，远离已，置甘露性中住；住是中者，无有妄相，所谓众生相乃至知者、见者相。是时，菩萨动心、念心、戏论心皆舍，常行不动心、不念心、不戏论心。须菩提，以是方便力故，菩萨摩诃萨行般若波罗蜜时，自无所著，亦教一切众生令得无所著；世谛故，非第一义。”<br>
      　　须菩提白佛言：“世尊，世尊得阿耨多罗三藐三菩提时，得诸佛法，以世谛故得？以第一义中得？”<br>
      　　佛言：“以世谛故说佛得是法，是法中无有法可得是人得是法。何以故？是人得是法，是为大有所得，用二法，无道无果。”<br>
      　　须菩提白佛言：“世尊，若行二法，无道无果；行不二法，有道有果不？”<br>
      　　佛言：“行二法无道无果，行不二法亦无道无果。若无二法，无不二法，即是道，即是果。何以故？用如是法得道、得果，用是法不得道、不得果，是为戏论。诸平等法中，无有戏论；无戏论相，是诸法平等。”<br>
      　　须菩提白佛言：“世尊，诸法无所有性，是中何等是平等？”<br>
      　　佛言：“若无有法，无有无法，亦不说诸法平等相，除平等，更无余法离一切法平等相。平等者，若凡夫、若圣人，不能行、不能到。”<br>
      　　须菩提白佛言：“世尊，乃至佛亦不能行，亦不能到？”<br>
      　　佛言：“是诸法平等，一切圣人皆不能行，亦不能到，所谓诸须陀洹、斯陀含、阿那含、阿罗汉、辟支佛、诸菩萨摩诃萨及诸佛。”<br>
      　　须菩提白佛言：“世尊，佛者，一切诸法中行力自在，云何说佛亦不能行、不能到？”<br>
      　　佛告须菩提：“若诸法平等与佛有异，应当如是问。须菩提，今诸凡夫人平等，诸须陀洹、斯陀含、阿那含、阿罗汉、辟支佛、诸菩萨摩诃萨、诸佛及圣法皆平等；是一平等无二，所谓是凡夫人，是须陀洹乃至佛，是一切法平等中皆不可得。”<br>
      　　须菩提白佛言：“世尊，若诸法平等中皆不可得，是凡夫人乃至是佛。世尊，凡夫人、须陀洹乃至佛，为无有分别？”<br>
      　　佛告须菩提：“如是，如是。诸法平等中，无有分别，是凡夫人，是须陀洹乃至是佛。”<br>
      　　“世尊，若无分别诸凡夫人、须陀洹乃至佛，云何分别有三宝现于世，佛宝、法宝、僧宝？”<br>
      　　佛言：“于意云何？佛宝、法宝、僧宝，与诸法等异不？”<br>
      　　须菩提白佛言：“如我从佛所闻义，佛宝、法宝、僧宝，与诸法等无有异。世尊，是佛宝、法宝、僧宝，即是平等，是法皆不合、不散，无色、无形、无对，一相所谓无相。佛有是力，能分别无相诸法处所，是凡夫人、是须陀洹、是斯陀含、是阿那含、是阿罗汉、是辟支佛、是菩萨摩诃萨、是诸佛。”<br>
      　　佛告须菩提：“如是，如是。诸佛得阿耨多罗三藐三菩提，不分别诸法，当知是地狱、是饿鬼、是畜生、是人、是天，是四天王天乃至是他化自在天，是梵天乃至是非有想非无想处天，是四念处乃至八圣道分，是内空乃至是无法有法空，是佛十力乃至是十八不共法不？”<br>
      　　须菩提言：“不知也！世尊。”<br>
      　　“以是故，须菩提，当知佛有大恩力，于诸法平等中，不动而分别诸法。”<br>
      　　须菩提白佛言：“世尊，如佛于诸法平等中不动，凡夫人亦于诸法平等中不动，须陀洹乃至辟支佛亦于诸法平等中不动。世尊，若诸法等相，即是凡夫人相，即是须陀洹相，乃至诸佛即是平等相。世尊，今诸法各各相，所谓色相异，受、想、行、识相异；眼相异，耳、鼻、舌、身、意相异；地相异，水、火、风、空、识相异；欲相异，瞋、痴相异，邪见相异；禅相异，无量心相异，无色定相异；四念处相异，乃至八圣道分相异；檀波罗蜜相异，乃至般若波罗蜜相异；三解脱门相异；十八空相异；佛十力相异，四无所畏相异，四无碍智相异，十八不共法相异；有为法性异，无为法性异；是凡夫人相异，乃至佛相异。诸法各各相，云何菩萨摩诃萨行般若波罗蜜时，诸法异相中不作分别？若不作分别，不能行般若波罗蜜；若不行般若波罗蜜，不能从一地至一地；若不从一地至一地，不能入菩萨位；不能入菩萨位故，不能过声闻、辟支佛地；不能过声闻、辟支佛地故，不能具足神通波罗蜜；不具足神通波罗蜜，不能具足檀波罗蜜，乃至不能具足般若波罗蜜，从一佛国至一佛国，供养诸佛，于诸佛所种善根；用是善根能成就众生，净佛国土。”<br>
      　　佛告须菩提：“如汝所问，是诸法相亦是凡夫人，亦是须陀洹乃至佛。”<br>
      　　“世尊，是诸法各各相，所谓色相异，乃至有为、无为法相异，云何菩萨摩诃萨观一相不作分别？”<br>
      　　“须菩提，于汝意云何？是色相空不？乃至诸佛相空不？”<br>
      　　“世尊，实空。”<br>
      　　“须菩提，空中各各相法可得不？所谓色相乃至诸佛相。”<br>
      　　须菩提言：“不可得！”<br>
      　　佛言：“以是因缘故，当知诸法平等中，非凡夫人，亦不离凡夫人，乃至非佛，亦不离佛。”<br>
      　　须菩提白佛言：“世尊，是平等，为是有为法？为是无为法？”<br>
      　　佛言：“非有为法，非无为法。何以故？离有为法，无为法不可得；离无为法，有为法不可得。须菩提，是有为性、无为性，是二法不合、不散，无色、无形、无对，一相所谓无相。佛亦以世谛故说，非以第一义。何以故？第一义中无身行、无口行、无意行，亦不离身、口、意行得第一义。是诸有为法、无为法平等相，即是第一义。菩萨摩诃萨行般若波罗蜜时，第一义中不动，而行菩萨事，饶益众生。”　　<br>
      　　【论】释曰：须菩提思惟：佛答实见者、妄见者无异，垢净见无故。思惟已，问佛：见实者无垢无净，见不实者亦不垢不净，一切法性无所有故；无所有中无垢无净，所有中亦无垢无净。无所有断灭见故，不应有垢净；所有中常见故，不应有垢净。所有若决定是有，则不从因缘生，不从因缘生故常，常故无垢无净。须菩提白佛：实见者、不实见者，是义云何？佛答：垢净虽无别相可说，诸法平等故，是名为净。若分别说垢净相，是事不然！一切法平等故，我说名净。佛告须菩提：诸法实相，如、法性、法住、法位、实际是平等，菩萨入是等中，心无憎爱。是法，有佛无佛常住，作法皆是虚诳，是故说无作法，有佛无佛常住。听者心即取相，著是诸法平等；如人以指指月，不知者但视其指而不视月。是故佛说：诸法平等相亦如是，皆是世谛，世谛非实，但为成办事故说。譬如以金贸草，不知者言：何以以贵易贱？答曰：我事须用故。是平等义不可说，一切名字语言音声悉断。何以故？诸法平等，是无戏论寂灭相；但觉观散心中，有语言故有所说。<br>
      　　须菩提从佛闻诸法平等相，解其旨趣，为诸新发意菩萨故问：世尊，若一切法空不可说，如梦乃至如化，云何菩萨于无根本法中而生心作是愿，我当具足檀波罗蜜，乃至为众生如应说法？佛以反问答须菩提：布施等乃至陀罗尼门说法等，此诸法非如幻、如梦等耶？须菩提言：实尔！是诸法虽有利益，不出于如梦法。<br>
      　　须菩提复问：世尊，梦等法皆虚妄不实，菩萨为求实法故，行般若波罗蜜得佛道，云何行不实法？不实法不能行檀波罗蜜等！佛可须菩提言：如是，如是，布施等法，皆是思惟忆想分别作起生法，不得住如是法中成一切种智。即时众中听者，心生懈怠，是故佛说：是一切法，皆是助道因缘。若于是法中邪行谬错，是名不实；若直行不谬，即是助道法。是法为助道故，不为果。是布施等是有为法，道亦有为，同相故相益；道果者，所谓诸法实，无出、无生，一相、无相，寂灭涅槃，是故于涅槃不能有益。如时雨能益草木，不益虚空；是故菩萨知是助道法及道果，从初发心来所作善法布施等，知皆是毕竟空，如梦乃至如化。<br>
      　　问曰：若菩萨知诸法实相，何用行布施等为？<br>
      　　答曰：佛此中说：布施等不具足，不能成就众生。菩萨庄严身，及音声语言，得佛神通力，以种种方便力，能引导众生。是故菩萨为成就众生故，行檀波罗蜜，亦不取檀波罗蜜若有、若无相，亦不戏论如梦等诸法，直行乃至得阿耨多罗三藐三菩提。何以故？般若波罗蜜不可取相，乃至十八不共法亦不可取相；知一切不可取相已，发心求阿耨多罗三藐三菩提，作是念：一切无根本，不可取相，如梦乃至如化；以不可取法不能得不可取相法，但以众生不知是法故，我为是众生求阿耨多罗三藐三菩提。是菩萨从初发心来，所有布施为一切众生，所谓布施等诸善法，为一切众生故修，不自为身。此中佛自说因缘；不为余事故，求阿耨多罗三藐三菩提，但为一切众生故。所以者何？是菩萨远离怜愍众生心，但行般若波罗蜜，求诸法实相，或堕邪见中；是人未得一切智，所求一切智事，心未调柔，故堕诸边，诸法实相难得故。是故佛说：菩萨从初发心，怜愍众生故，著心渐薄，不戏论毕竟空。若空有此过，若不空有彼过等。<br>
      　　问曰：如余处菩萨自利益，亦利益众生，此中何以但说利益众生，不说自利？自利、利人有何咎？<br>
      　　答曰：菩萨行善道，为一切众生，此是实义；余处说自利，亦利益众生，是为凡夫人作是说，然后能行菩萨道。入道人有下中上：下者，但为自度故行善法；中者，自为亦为他；上者，但为他人故行善法。<br>
      　　问曰：是事不然！下者，但自为身；中者，但为众生；上者，自利亦利他人。若但利他，不能自利，云何言上？<br>
      　　答曰：不然！世间法尔，自供养者不得其福，自害其身而不得罪；以是故，为自身行道，名为下人。一切世人但自利身，不能为他；若自为身行道，是则折减，自为爱著故；若能自舍己乐，但为一切众生故行善法，是名上人，与一切众生异故。若但为众生故行善法，众生未成就，自利则为具足；若自利益，又为众生，是为杂行。求佛道者有三种：一者、但爱念佛故，自为己身成佛；二者、为己身亦为众生；三者、但为众生，是人清净行道，破我颠倒故。是菩萨行般若波罗蜜时，无众生乃至无知者、见者，安住是中，拔出众生于甘露性中。甘露性者，所谓一切助道法。何以故？行是法得至涅槃，涅槃名甘露性；是甘露性中，我等妄想不复生。是菩萨自得无所著，亦令众生得无所著，是名第一利益众生。<br>
      　　问曰：上说但利益众生故行道，今何以故自得无所著，令众生得无所著？<br>
      　　答曰：不得已故，若自无智慧，何能利人？以是故，先自得无所著，然后教人。若是功德可得与他，如财物者，诸佛、大菩萨所有功德皆应与他，乃至调达、怨贼皆可与之，然后更自修集功德；但是事不然，不可我作而他得。是亦世俗说，非第一义。何以故？第一义中无众生，无一无异等分别诸法相，此中说亦无所著处。复次，如先说，不可说相是第一义，此中可说故是世俗。<br>
      　　尔时，须菩提问：佛于道场所得法，为用世谛故得？为用第一义谛？须菩提意：若以世谛故得，即是虚妄不实；若以第一义故得，第一义中无得、无得者，不可说、不可受。佛答：以世俗语言故，说佛得阿耨多罗三藐三菩提，是中无得者，无有得法。何以故？若是人得是法，即是二法，二法中无道无果。二法者，是菩萨，是得阿耨多罗三藐三菩提。如是二法，皆是世谛故有。若二者，佛法何得不虚妄？若有人不得第一义，但以二法分别诸法，是则虚妄。诸佛、大菩萨得第一义故，为度众生令得第一义，虽分别诸法，非是虚妄。<br>
      　　须菩提复问：世尊，若用二法，无道、无果；今以不二法故，有道、有果耶？佛答：二法无道、无果，不二法亦无道、无果。<br>
      　　问曰：余处说二法是凡夫法，不二法是贤圣法，如毗摩罗诘经不二入法门中说。<br>
      　　答曰：不二是真实圣法，或有新发意菩萨，未得诸法实相，闻是不二法，取相生著！是故或称赞不二法，或时毁訾。又佛遮二边说中道，所谓非二、非不二。二法名各各别相，不二名一空相。以是一空相，破各各别异相，破已事讫，还舍不二相，是即是道、是果。何以故？诸贤圣虽赞叹无二法，为不著故；用是法得道、得果，用是法无道、无果，即是戏论，无戏论是平等法。<br>
      　　须菩提白佛言：若诸法无所有性，何等是平等？佛答：若离有性、无性，假名为平等。若菩萨不说一切法有，不说一切法性，不说一切法相等；显示亦不说无法，无法性，无法相等；显示亦不说离是二边，更有平等相。一切处不取平等相，亦不忧言无是平等，不妨行诸善法，是名诸法平等。复次，诸法平等者，所谓出过一切法。<br>
      　　问曰：先处处说诸法即是平等相，平等即是诸法实，名异而义同。色如，非色非离色，今何以说平等出过一切法？<br>
      　　答曰：一切法有二种：一者、色等诸法体，二者、色等法中行。凡夫邪行，贤圣正行；此中说平等，于凡夫行中出，不言色等中出。复次，平等，无能行、无能到。<br>
      　　于是须菩提惊问：佛亦不能行、不能到？须菩提谓：是法虽甚深微妙难行，是事佛应当得！佛答：从须陀洹乃至佛，皆无能行、无能到。佛意：三世十方佛，不能行、不能到，何况一佛？平等性自尔故。<br>
      　　须菩提复问：佛于一切法中行力自在，佛无碍智慧，无处不到，云何言不能行、不能到？佛答：若佛与平等异，应有是难，何以不能行、不能到？今凡夫平等，须陀洹平等，佛平等，皆一平等，无二无分别。是凡夫乃至佛，自性不能自性中行，不能自性中到、自性应他性中行。是故佛说：若佛与平等异，佛应行平等。但佛即是平等故，不行、不到，非以智慧少故。<br>
      　　须菩提白佛言：若平等，凡夫乃至佛，不可得异，今凡夫、圣人，不应有差别！佛可须菩提问：平等中无差别，世谛故凡夫法中有差别。<br>
      　　复问：若凡夫乃至佛无有差别，云何三宝现于世间，大利益众生？佛答：平等即是法宝，法宝即是佛宝、僧宝。何以故？未得法时，不名为佛，得平等法故，名为佛；得是平等法故，分别有须陀洹等差别。<br>
      　　须菩提受佛教：是法皆无合、无散，无色、无形、无对，一相所谓无相；唯佛有是力，于空、无相中，分别是凡夫、是圣人。佛告须菩提：如是，如是。若诸佛不分别是法，云何当知有地狱乃至十八不共法？<br>
      　　问曰：诸佛如日出，不能令高者下、下者高，但能照明万物，令有眼者别识；诸佛亦如是，亦不转诸法相，但以一切智照，为人演说令知。汝何以故言，若不分别诸法，云何知有地狱乃至十八不共法？如今畜生等现目所见，人皆识知，何须佛说！<br>
      　　答曰：佛虽不作好丑诸事，而演说示人。知有二种：一者、凡夫虚妄知，二者、如实知。畜生等相，是凡夫虚妄知；佛为知实相故，言佛不分别诸法，云何知有地狱等。<br>
      　　复次，诸佛法寂灭相、无戏论，此中若分别有地狱等相，不名为寂灭、不二、无戏论法。佛虽知寂灭、不二相，亦能于寂灭相中分别诸法，而不堕戏论。离诸法实相者，虽眼见畜生等，亦不能如实知其相。如牛，角、足、尾等诸分边和合，更有牛法生，是为一。诸分多，牛法一，一不作多，多不作一。有人言：“此说非也！除此诸分，应更有牛法力用可见！”牛法众分和合生，而牛法不异众分。何以故？见此众分合故，名为见牛，更不见余物为牛。异者破一；一者破异；不一不异，破一异；若无一、异，云何有不一、不异？若入是诸法平等中，尔时，始如实得牛相。是故言：若佛不分别诸法相，不说二谛，云何善说畜生等？所谓于平等不动而分别诸法。不动者，分别诸法时，不著一、异相。<br>
      　　须菩提白佛：如佛于诸法等中不动，辟支佛乃至凡夫，于诸法等中亦不动。何以故？诸佛平等相，乃至凡夫亦平等相。世尊，若尔者，佛云何分别诸法是色异，色性异，受性异，乃至有为、无为性异？若不分别诸法，菩萨行般若波罗蜜时，不得从一地至一地，乃至净佛国土。佛答：于汝意云何？推寻色等相，为是空不？世尊，实空！空中有异法不？答言：不！何以故？是毕竟空，以无相智慧可解，是中云何有异相？佛语须菩提：若空中无异相，空便是实，是故汝云何于空中分别诸法作是难？毕竟空中，空亦不可得，各各相亦不可得，汝云何以空各各相为难？以是因缘故，当知诸法平等中，无分别故，无凡夫人。但凡夫人，非实相不离实相，凡夫实相即是圣人相，是故言不但凡夫，不离凡夫，乃至佛亦如是。<br>
      　　须菩提以平等相大利益，欲知平等定相，是故问：为是有为？为是无为？佛答：非有为、非无为。何以故？若有为，皆是虚诳作法；若无为，无为法无生、住、灭故无法，无法故不得名无为，因有为故有无为。如经中说：离有为，无为不可得；如离长无短，是相待义。<br>
      　　问曰：有为法是无常，无为法是常，云何言离有为，无为不可得？<br>
      　　答曰：无为法无分别故无相；若说常相，不得言无相。破有为法故名无为，更无异法。如人闭在牢狱，穿墙得出，破壁是空，更无异空，空亦不从因缘生；无为法亦如是，有为法中先有无为性，破有为即是无为，是故说离有为，无为不可得。是有为、无为性，皆不合、不散，一相所谓无相。佛以世谛故说是事，非第一义。何以故？佛自说因缘：第一义中无身、口、意行，有为、无为法平等，即是第一义。观是有为、无为法平等，亦不著一相，菩萨于第一义中不动而利益众生；方便力故，种种因缘为众生说法也。</p>
<div class="jwbt-box"><div class="jwbt"><a name=j1163-05-41><a href="1163-05.htm#MENU-top">大智度论卷第九十六</div></a></a>
<div class="jwbtbm"><a name=j1163-05-42><a href="1163-05.htm#MENU-top">释如化品第八十七</div></div></a></a>
<p>　　【经】须菩提白佛言：“世尊，若诸法平等，无所为作，云何菩萨摩诃萨行般若波罗蜜，于平等中不动而行菩萨事，以布施、爱语、利益、同事？”<br>
      　　佛告须菩提：“如是，如是，如汝所说。是诸法平等无所作，若是众生自知诸法平等，佛不用神力，于诸法平等中不动而拔出众生吾我相；以空度五道生死，乃至知者、见者相；度色相乃至识相，眼相乃至意相，地种相乃至识种相；远离有为性相，令得无为性相，无为性相即是空。”<br>
      　　须菩提言：“世尊，用何等空故，一切法空？”<br>
      　　佛言：“菩萨远离一切法相，用是空故，一切法空。须菩提，于汝意云何？若有化人作化人，是化颇有实事不空者不？”<br>
      　　须菩提言：“不也，世尊。是化人无有实事而不空，是空及化人二事，不合、不散。以空空故空，不应分别是空、是化。何以故？是二事等空中不可得，所谓是空、是化。”<br>
      　　“所以者何？须菩提，色即是化，受、想、行、识即是化，乃至一切种智即是化。”<br>
      　　须菩提白佛言：“世尊，若世间法是化，出世间法，所谓四念处、四正勤、四如意足、五根、五力、七觉分、八圣道分，三解脱门，佛十力、四无所畏、四无碍智、十八不共法，并诸法果及贤圣人，所谓须陀洹、斯陀含、阿那含、阿罗汉、辟支佛、菩萨摩诃萨、诸佛世尊，是法亦是化不？”<br>
      　　佛告须菩提：“一切法皆是化。于是法中，有声闻法变化，有辟支佛法变化，有菩萨摩诃萨法变化，有诸佛法变化，有烦恼法变化，有业因缘法变化。以是因缘故，须菩提，一切法皆是化。”<br>
      　　须菩提白佛言：“世尊，是诸烦恼断，所谓须陀洹果、斯陀含果、阿那含果、阿罗汉果、辟支佛、佛道，断诸烦恼习，皆是变化不？”<br>
      　　佛告须菩提：“若有法生灭相者，皆是变化。”<br>
      　　须菩提言：“世尊，何等法非变化？”<br>
      　　佛言：“若法无生无灭，是非变化。”<br>
      　　须菩提言：“何等是不生不灭非变化？”<br>
      　　佛言：“无诳相涅槃，是法非变化。”<br>
      　　“世尊，如佛自说：‘诸法平等，非声闻作，非辟支佛作，非诸菩萨摩诃萨作，非诸佛作，有佛无佛诸法性常空，性空即是涅槃。’云何言涅槃一法非如化？”<br>
      　　佛告须菩提：“如是，如是。诸法平等，非声闻所作，乃至性空即是涅槃。若新发意菩萨，闻是一切法皆毕竟性空，乃至涅槃亦皆如化，心则惊怖；为是新发意菩萨故，分别生灭者如化，不生灭者不如化。”<br>
      　　须菩提白佛言：“世尊，云何教新发意菩萨，令知是性空？”<br>
      　　佛告须菩提：“诸法本有今无耶？”　　<br>
      　　【论】问曰：是事佛先已答，须菩提今何以更问？所谓世尊，若诸法平等，无所作为，云何菩萨于诸法平等中不动而大利益众生？<br>
      　　答曰：以是事难解故，虽先说而更问；又经将讫，佛说深空，凡夫、圣人所不能行，所不能到。是故须菩提知一切法平等相定空，云何菩萨住是法中而能利益众生？平等法无作相，利益是有作相。佛可须菩提意，以须菩提问而答，可其平等，答其利益众生。所谓若众生自知诸法平等毕竟空，佛无恩力；若病人自知将适，则药师无功。<br>
      　　须菩提复问：若诸法实相毕竟空，无所能作，菩萨何以住是中，而利益众生？若菩萨用是平等利益众生，则坏实相！佛答：菩萨不以诸法实相利益众生，但众生不知毕竟空故，菩萨教诏令知。菩萨教化众生，是为对治悉檀。须菩提以第一义悉檀无利益为难。佛答：众生颠倒不知，佛但破其颠倒，不言是实。是故菩萨住是平等相中，远离我相乃至知者、见者相，是名众生空；以是一切无吾我法教化众生。众生有二种：一者、爱多，二者、见多。爱多者，得是无我法，则生厌心离欲，作是念：若无我，何用余物？见多者，虽知无我法，于色等法中戏论，若常、若无常等；是故次说色相、五众、十二入、十八界，乃至远离有为性相，令得无为性相；无为性相即是空，是名法空。<br>
      　　问曰：须菩提何以作是问，用何等空故一切法空？<br>
      　　答曰：空有种种，如火中无水、水中无火，亦是空；五众中无我，亦如是。或有众生空，或有法空。法空中，或有人言：“诸法虽空，亦不尽空，如色空中有微尘根本在。”是故须菩提问：以何等空故一切法空？佛答：以无所得毕竟空故，远离一切相。是故此中说众生空、法空，是二空故，一切法无不空。<br>
      　　问曰：若尔者，此中何以说离一切法相？<br>
      　　答曰：一切法不可尽坏，但离其邪忆想，一切法自离；如神通人坏色相故，则石壁无碍。如佛说：汝等当于五众中修正忆念，断贪欲，得正解脱。是故说离相。<br>
      　　须菩提闻是已，心惊：云何一切法若大、若小都无本实？凡夫人虚妄，可无实事，圣人应有少许实！须菩提虽是阿罗汉，深贵佛法，亦为新发意菩萨故问。佛知须菩提意，欲明了是事，故说譬喻，反问须菩提：于汝意云何？如化人复作化，是化有本实不空不？答言：不也！是化无有实事而不空者。空及化人二事，不合、不散，皆空故，用空空故空。<br>
      　　问曰：何以名为空空故空？<br>
      　　答曰：为破十八事实故，有十八空；破众生心中变化空法故，用空空。世间人皆知幻化，法不久住，无所能作，故名空；是故言空空故空，不应分别是空、是化。凡夫人知变化是空不实，谓余法为实，是故以化为喻，当知余法与化无异：如圣人所解，不得以化为喻，以无所分别故。一切法名为五众。佛言：色、受、想、行、识，无不是化，以空故。<br>
      　　须菩提白佛言：世尊，凡夫法虚妄应如化，出世间法亦如变化耶？所谓四念处乃至十八不共法。若四念处法等，从因缘边生故如化，是法果所谓涅槃，亦复如化耶？若能起是行者，所谓须陀洹乃至佛，亦复如化耶？佛答：若有为、若无为，及诸贤圣，皆是化，毕竟空故。是义从初品已来，处处广说，是故言一切法空皆如化。<br>
      　　问曰：若一切法皆空如化，何以故有种种诸法别异？<br>
      　　答曰：如佛所化及余人所化，虽不实而有种种形像别异；梦中所见种种亦如是，人见梦中好恶事，有生喜者，有生怖者。如镜中像，虽无实事，而随本形，像有好丑；诸法亦如是，虽空而各各有因缘。如佛此中说：是化法中，有声闻变化，有辟支佛变化，有菩萨变化，有佛变化，有烦恼变化，有业变化；是故一切法皆是变化。声闻变化者，三十七品、四圣谛乃至三解脱门。何以故？声闻人住持戒中，禅定摄心求涅槃，观内外身不净，是名身念处。如是等法，为涅槃故勤精进生起，是法本无而今有，已有还无，是为声闻变化。辟支佛变化者，所谓观十二因缘等诸法。所以者何？辟支佛智慧深于声闻人故。菩萨变化者，所谓六波罗蜜及二种神通：报得及修得。佛法变化者，三十二相、八十随形好、十力、一切种智等无量佛法。烦恼变化者，烦恼起种种业，善、不善、无记业，毕定业、不毕定业，善、不善、无动业等无量诸业。<br>
      　　问曰：诸烦恼是恶法，云何能生善业、无动业？<br>
      　　答曰：有二种因：一者、近因，二者、远因。人有我心，为后身富乐故修布施，是近因；为离欲界衰恼不净身故修禅定，是为远因。复有人言：“一切凡夫皆以我心和合故起业。”有人言：“无有离我心起第六识，住我心故起第六识，我心即是诸烦恼根本。”<br>
      　　问曰：烦恼是垢心，善心是净心，垢净不得和合，何以言住我心中能起善业？<br>
      　　答曰：不尔，一切心皆与慧俱生，无明心中亦应有慧，慧与无明相违法而一心中起。净垢亦如是，凡夫未得圣道，云何能得离我心而行善？瞋等烦恼中，则不得行善；我心无记柔软故，是故烦恼心中生善业、无动业，无咎。业变化者，生一切果报法，所谓六道：恶业果报是三恶道，善业果报是三善道。恶业有上中下：上者地狱，中者畜生，下者饿鬼。善业亦有上中下：上者天，中者人，下者阿修罗等。上善业有种种轻重等分别，上恶业亦有轻重差别。次第轻重，如地狱中说；余道亦如分别业品中说。<br>
      　　问曰：若从业有，何以言变化？<br>
      　　答曰：凡夫人见诸法不如化，圣人知毕竟空相故，以天眼观众生，皆无有始、终、中间。如化主远处作变化，业亦如是，在过去世中，作今身变化。如变化事，能种种令人生忧喜、怖畏，智者观之皆无有实，而人横生忧喜，是人可笑！业亦如是，是故说业变化。<br>
      　　问曰：是诸变化，皆业所作，何以不但说业变化？<br>
      　　答曰：业有二种：净业、垢业。净业者，声闻变化乃至佛变化；垢业，是烦恼变化。复次，有二种业：凡夫业、圣人业。凡夫业，是烦恼变化；圣人业，须陀洹乃至佛。是故虽皆是业变化，而广分别，无咎。是故，须菩提，当知一切法空皆如化。<br>
      　　须菩提复问：世尊，是诸圣人烦恼断，所谓须陀洹果乃至阿罗汉果、辟支佛道，断一切烦恼习，是诸断皆如化不？须菩提意：有为法虚诳故如变化，无为法真实无作故，不应是化，是故问。佛答：一切法若生若灭皆如化。何以故？本无今有，今有后无，诳惑人心故。佛意：一切从因缘生法，皆无自性，无自性故毕竟空，毕竟空故皆如化。<br>
      　　须菩提求诸法实相，意犹未息，故问佛：何等法不如化？须菩提意谓：有一决定实法不如化，可依是法而精进。佛答：有，若法无生无灭，即是非化。何者是？所谓无诳相涅槃。是法无生故无灭，无灭故不能令人生忧。佛分别一切有为法，毕竟空皆如化，唯有涅槃一法非如化。<br>
      　　尔时，须菩提白佛：如佛说平等法，非佛所作，非声闻、辟支佛所作，有佛无佛诸法常住、性空相，性空相即是涅槃。须菩提意谓：深入般若波罗蜜中，涅槃亦空，上品中处处说；今佛何以说唯一涅槃不如化？是故引佛语为难：诸法实相性空法常住，诸佛但为人演说性空者即是涅槃；今何以于生灭法中，别说无诳相涅槃不如化？佛答：诸法平等常住，非贤圣所作。若新学菩萨闻则恐怖，是故分别说：生灭者如化，不生灭者不如化。<br>
      　　问曰：唯佛一人是无诳人，一切人皆于佛所欲求实事，今佛何以说一切法都空，或说不都空？<br>
      　　答曰：佛此中自说因缘：为新发意菩萨故，说涅槃不如化。<br>
      　　问曰：可为人故转诸法相耶？<br>
      　　答曰：此中佛说诸法相者性空，性空云何可转？佛初得是诸法实相时，心但趣向涅槃寂灭。是时，十方诸佛、诸天请佛莫入涅槃，一切众生苦恼，当度脱之！佛即受请，佛但为度众生故住。以是故，知有可利益众生，随事为说。观诸有为法虚诳故，涅槃为实，不变不异。有新发意菩萨，著是涅槃，因是著起诸烦恼，为断是著故，说涅槃如化。若无著心，是时，则说涅槃非如化。复次，有二道：小乘道、大乘道。小乘论议，以涅槃为实；大乘论议，以利智慧深入故，观色等诸法皆如涅槃，是故二说无咎。<br>
      　　须菩提复问：云何教化新发意菩萨，令知平等性空？须菩提意谓：性空法是凡夫人大怖畏处，闻性空无所有，如临深坑。何以故？一切未得道者，我心深著故，怖畏空法，作是念：佛教人勤修善行，终归入无所有中！以是故，须菩提问：以何方便，教诲是新发意者？佛答：诸法先有今无耶？佛意：以新发意者，怖畏后当无故，说诸法先有今无耶？须菩提自了了知诸法先自无，今亦无，但以新学者我见心覆故生惊怖；为除颠倒，令得实见，竟无所失，知诸烦恼颠倒实相，所谓性空，是时则无恐怖。如是等法，应教新发意者。若谓法先有，以行道故无，应当恐怖；初自无故，不应恐怖，但为除颠倒耳！</p>
<div class="jwbt-box"><div class="jwbtbm"><a name=j1163-05-43><a href="1163-05.htm#MENU-top">释萨陀波仑品第八十八之上</div></div></a></a>
<p>　　【经】佛告须菩提：“菩萨摩诃萨求般若波罗蜜，当如萨陀波仑菩萨摩诃萨。是菩萨今在大雷音佛所，行菩萨道。”<br>
      　　须菩提白佛言：“世尊，萨陀波仑菩萨，云何求般若波罗蜜？”<br>
      　　佛言：“萨陀波仑菩萨摩诃萨，求般若波罗蜜多时，不惜身命，不求名利。于空闲林中，闻空中声言：‘汝善男子，从是东行，莫念疲极，莫念睡眠，莫念饮食，莫念昼夜，莫念寒热，莫念内外！善男子，行时莫观左右！汝行时莫坏身相，莫坏色相，莫坏受、想、行、识相！何以故？若坏是诸相，则于佛法有碍；若于佛法有碍，便往来五道生死中，亦不能得般若波罗蜜。’尔时，萨陀波仑菩萨报空中声言：‘我当从教！何以故？我欲为一切众生作大明，欲集一切诸佛法，欲得阿耨多罗三藐三菩提故。’萨陀波仑菩萨复闻空中声言：‘善哉！善哉！善男子，汝于空、无相、无作之法，汝应生信心，以离相心求般若波罗蜜，离我相乃至离知者、见者相；当远离恶知识，当亲近供养善知识。何等是善知识？能说空、无相、无作、无生、无灭法，及一切种智，令人心入欢喜信乐，是为善知识。善男子，汝若如是行，不久当闻般若波罗蜜，若从经卷中闻，若从菩萨所说闻。善男子，汝所从闻是般若波罗蜜处，应生心如佛想。善男子，汝当知恩，应作是念：“所从闻是般若波罗蜜者，即是我善知识。我用闻是法故，疾得不退转于阿耨多罗三藐三菩提，亲近诸佛，常生有佛国中，远离众难，得具足无难处。”善男子，当思惟筹量是功德，于所从闻法处，生心如佛想。汝善男子，莫以世利心故随逐法师，但为爱法恭敬法故，随逐说法菩萨。尔时，当觉知魔事！若恶魔与说法菩萨作五欲因缘，假为法故令受；若说法菩萨入实法门，以德力故受而无所染。又以三事故受是五欲：以方便力故，欲令众生种善根故，欲与众生同其事故。汝于是中莫生污心，当起净想！自念：“我未知沤和拘舍罗。大师以方便法，为度众生令得福德故，受是诸欲，于智慧无著无碍，不为欲染。”善男子，即当观诸法实相！诸法实相者，所谓一切法不垢不净。何以故？一切法自性空，无众生、无人、无我，一切法如幻、如梦、如响、如影、如焰、如化。善男子，观是诸法实相已，当随法师，汝不久当成就般若波罗蜜。复次，善男子，汝当复觉知魔事！若说法菩萨见欲受般若波罗蜜人，意不存念，汝不应起生怨恨，汝但当以法故恭敬，莫起厌懈意，常应随逐法师。’<br>
      　　【论】释曰：上品中说，新发意菩萨云何教性空法，性空法毕竟无所有空，难解难得故。佛答：法先有今无耶？佛意：性空法非难得难知。何以故？本来常无，更无新异，汝何以心惊谓为难得？是性空法虽甚深，菩萨但能一心勤精进，不惜身命，作如是一心求，便可得。此中说萨陀波仑本生为证。佛法有十二部经，或因修妒路、偈经、本生经得度，今佛以本生经为证。若有闻者，作是念：彼人能得，我亦应得。是故说萨陀波仑菩萨本生因缘。佛告须菩提：菩萨求般若波罗蜜，应如萨陀波仑。<br>
      　　问曰：若般若波罗蜜无相毕竟空，行禅定犹尚难得，何况忧愁啼哭散心求觅而当可得！<br>
      　　答曰：为新发意菩萨说萨陀波仑。<br>
      　　问曰：若萨陀波仑是新发意，十方诸佛云何现在其前，得诸三昧？不惜身及见昙无竭，复得无量阿僧祇三昧，云何名新发意？<br>
      　　答曰：新学菩萨有二种：一者、深心著世间乐，软心发意；二者、深心发意，不著世间。软心发意者，佛不以为发心；深心发意者，乃名为发心。如声闻法中佛语二比丘：于我法中，乃至无如毛厘暖法。佛观是暖法最为微小，凡人观之以为大；譬如国王，见一张毡，不以为多，贫者见之以为多。以一心不惜身故，说萨陀波仑为证。<br>
      　　问曰：若萨陀波仑菩萨，能作如是苦行，从昙无竭得诸三昧，应当作佛，今何以故在大雷音佛所修菩萨行？<br>
      　　答曰：佛法无量无边，若千万阿僧祇劫修勤苦行尚不可得，况萨陀波仑一世苦行？复有菩萨具足菩萨道，十力、四无所畏等，为众生故住世间，未取实际，如文殊师利等；萨陀波仑或能如此，故未作佛。菩萨三昧，如十方国土中尘数，萨陀波仑所得六万三昧，何足为多？大雷音佛者，应如大龙王将欲降雨，震大雷音，鸟雀小虫悉皆怖畏。是佛初转法轮时，十方众生皆发心，外道邪见皆恐怖慑伏；是故天人众生，称佛为大雷音，是佛今现在。<br>
      　　须菩提问：萨陀波仑菩萨摩诃萨，云何求般若波罗蜜？问：萨陀波仑未得阿鞞跋致，何以故名菩萨摩诃萨？<br>
      　　答曰：以有大菩萨故，小者亦名大；以其虽未得实智慧，而能深念般若波罗蜜故；不惜身命，有大功德故，亦名菩萨摩诃萨。<br>
      　　问曰：何以名萨陀波仑？萨陀，秦言常，波仑名啼。为是父母与作名字？是因缘名字？<br>
      　　答曰：有人言：“以其小时喜啼，故名常啼。”有人言：“此菩萨行大悲柔软故，见众生生在恶世，贫穷、老病、忧苦，为之悲泣！是故众人号为萨陀波仑。”有人言：“是菩萨求佛道故，远离人众，在空闲处，求心远离，一心思惟筹量，勤求佛道。时世无佛，是菩萨世世行慈悲心，以小因缘故，生无佛世。是人悲心于众生，欲精进不失，是故在空闲林中。是人以先世福德因缘，及今世一心、大欲、大精进，以是二因缘故，闻空中教声，不久便灭，即复心念：‘我云何不问？’以是因缘故，忧愁啼哭七日七夜；因是故，天龙鬼神号曰常啼。”佛答须菩提：过去世有萨陀波仑菩萨，不惜身命，不贪财利，求般若波罗蜜时，在空闲林中闻空中声，到空林中，如上说。<br>
      　　问曰：空中声为是何声？<br>
      　　答曰：若诸佛、菩萨、诸天、龙王怜愍众生故，见是人不著世间法，一心求佛道；以时无佛法，欲示其得般若因缘故，空中发声。有人言：“是萨陀波仑先世善因缘人，在此林中作鬼神，见其愁苦；以其是先世因缘故，又是神亦求佛道，以是二因缘故发声。”如蜜膊婆罗门，为须达多至王舍城，诣大长者家求儿妇时，蜜膊于王舍城大婆罗门众中，饮食过度，腹胀而死，作鬼神，于王舍城安门上住。须达多闻是婆罗门已死，自往长者家宿；长者于后夜起，办具饮食。须达多问言：“汝有何事，为欲娶妇嫁女？为欲请大国王？为是邑会？何其怱怱营事乃尔！”长者答言：“我欲请佛及僧。”须达多闻佛名，惊喜毛竖。长者先得道迹，为其广说佛德。须达多闻已，爱乐情至，甚欲见佛。乘念佛心而小睡，以念佛情至故，须臾便觉；夜见月光，谓为日出，即起趣门，见安门已开。王舍城门初夜未闭，为客来故；后夜早开，为客去故。既见门开，即直向佛，佛时在寒林中住。于其中路，月没还闇，须达心悔踌躇，欲还入城。时蜜膊神放身光明，照诸林野，告言：“居士，居士，莫怖莫畏，但去莫还，去得大利！”如彼经偈中广说，须达多见佛，得须陀洹道，请佛及僧于舍卫，尽形供养。佛令舍利弗为须达师，于舍卫作精舍。如须达知识神示导，萨陀波仑知识示导亦如是，是故见其愁苦而示导之，作是言：善男子，汝从此东行，行时莫念疲极等。<br>
      　　问曰：疲极饥渴，火来切身，云何不念？<br>
      　　答曰：是欲精进力故，一心爱乐佛道，不惜身命，休息、饮食等，皆是助身法。是事虽来，不为乱心，皆虚诳无常无实，如贼、如怨，但为身乐故，何足存念？莫为饥渴、疲极等故，而舍佛道！莫念昼夜者，莫念昼是行法、夜应止息，实无昼夜。所以者何？日依须弥影翳故名夜。莫念内外者，众生多著内法，内法名身，外法名五欲；内外法不定，性空故不应著。莫观左右者，人散心行道故，左右顾看；行者无缘观后，当前则不得不视，故但言莫左右顾看。<br>
      　　复次，魔常惑乱行者，或作种种形，或作好色，或作畏兽，在道左右，故言莫观。是皆止其粗念，莫坏身相、色等相者，五众和合故，假名为身；若说别更决定有身法，是则坏身相。若著无身法，是亦坏身相。离是一异、有无等边，行于中道，则疾得阿耨多罗三藐三菩提，是故说莫坏身相等。<br>
      　　此中佛自说因缘：若坏是诸相，则于佛法有碍；佛法有碍者，则往来五道生死中，不能得般若波罗蜜。萨陀波仑报空中声言，而自说因缘，所谓萨陀波仑，见一切众生堕在无明黑闇中，我欲为燃智慧光明；一切众生有一切烦恼，我欲设一切佛法药；一切众生皆堕邪道，我为众生故求无上道。是三种愿，得般若波罗蜜则能具足，是故言受教。<br>
      　　问曰：萨陀波仑不见其形，但闻其声，何以便言受教？<br>
      　　答曰：人所求事急故，闻声则应，萨陀波仑亦如是。复次，闻其所说理好，则知其人亦好故，不须眼见；如黑闇中有种种众生，眼虽不见，闻其声则知其种类。<br>
      　　尔时，空中声复赞言：善哉！以其虽不见形而能信受善语故；又复以其欲度一切众生故，求阿耨多罗三藐三菩提，心不懈息。如是等因缘故，赞言善哉。于三解脱门中应生信心者，是门诸法实相所入门，离是三门，皆是虚诳无有实者。汝虽未得，应生大信根力；信根力故，渐具诸根。以离相心求般若波罗蜜者，所谓观诸法毕竟空，离众生相，离法相。<br>
      　　问曰：三解脱门摄在般若中不？若摄，何以别说？若不摄，云何经中说一切助道法，皆摄在般若中？<br>
      　　答曰：一切法皆入般若中，人皆畏苦，故求解脱，是故于般若分中，前说三解脱门。以何因缘得此解脱？离诸二边，所谓众生相、法相，行般若波罗蜜。<br>
      　　问曰：初教精进，后教三解脱门、般若，今复欲为何事故，教亲近善知识？<br>
      　　答曰：虽有好法，若无教者，行时多错；譬如虽有好药，亦须良医。又萨陀波仑是新发意菩萨，般若波罗蜜甚深，云何但闻空中略教而能自具足？故教语亲近善知识。善知识义，如先说，今略说二相是善知识：一者、教一心向萨婆若；二者、教空、无相、无作，无生、无灭等般若波罗蜜法。若能如是，不久得般若波罗蜜；如药师为病者说服药法，汝能如法服，病则得瘥。<br>
      　　若从经卷闻、从菩萨说闻者，遣萨陀波仑至昙无竭菩萨所，彼中二处有般若：一、宝台上金牒书，二、昙无竭所说。若人福德多者，从昙无竭所说闻；福德少者，从经卷闻。于师生佛想，以能教佛道因缘故。世间小人，因缘事讫，则忘其恩义，作是念：如人乘船渡水，既到彼岸，何用船为？是故说：汝当知恩！应作是念：所从闻般若者，即是我善知识。一切诸利中，般若利最胜，行是般若，疾得阿耨多罗三藐三菩提不退转。又复行般若因缘故，亲近诸佛，常生有佛国中，离于八难，值佛在世。菩萨应作是念：我得如是等诸功德，皆从般若得；般若波罗蜜从师而得，是故视师如佛想。有人能说般若波罗蜜者，有大福德，多知识，多得供养；弟子初为般若故随逐，后渐渐为供养利，是故说：莫以世利故逐法师。<br>
      　　问曰：何以不但说亲近善知识，而说是种种因缘？<br>
      　　答曰：有人既得善知识，不得其意，反成仇镅而堕地狱，更相谤毁故。唯佛一人无有过失，余人谁能无者？弟子见师之过，若实若虚，其心自坏，不复能得法利。是故空中声教：若见师过，莫起嫌恨！汝应作是念：我先世福德不具足故，不得值佛，今值是杂行师；我不应念其过失，而自妨失般若！师之过失，不著于我，我但从师受般若波罗蜜法。譬如狗皮囊盛好宝物，不应以囊故而弃其宝；如罪人执烛照道，不可以人罪故，不受其明，自坠沟壑；又如行遣，小人导道，不可以人小故，不随其语。如是等因缘，不应远离于师。师若实有罪，尚不应离，何况此中魔作因缘，令说法者有深妙五欲！令弟子不染著法，说法者以方便故现受。方便者，所谓欲令众生种福德因缘，亦为同事摄众生故。复有诸菩萨通达诸法实相故，无所障碍，无有过罪；虽有过罪，亦无所妨。如人壮年力盛，腹中火热，虽食不适饮食，不能生病；又如有好药，虽被恶毒，不能为害。如是等因缘故，汝于师所，莫起嫌恨而自失般若！如经中说。复有说法者持戒清净，离于五欲，多知多识，有好名闻，威德尊重，弟子受法而不顾录，汝于是中莫生怨恨！当作是念：我宿世罪故，今为小人，师不轻我，我自无福，不能得近；又我于师所，应破憍慢以求法利。有如是等种种诸师，菩萨为求般若波罗蜜故，但一心恭敬，不念其长短。若能如是忍辱，于师一心不起增减者，汝于师所尽得妙法，如完牢之器，所受不漏。萨陀波仑闻空声已，从是东行，如经中广说。</p>
<div class="jwbt-box"><div class="jwbt"><a name=j1163-05-44><a href="1163-05.htm#MENU-top">大智度论卷第九十七</div></a></a>
<div class="jwbtbm"><a name=j1163-05-45><a href="1163-05.htm#MENU-top">释萨陀波仑品第八十八之中</div></div></a></a>
<p>　　【经】“尔时，萨陀波仑菩萨，受是空中教已，从是东行。不久，复作是念：‘我云何不问空中声：我当何处去？去当远近？当从谁闻般若波罗蜜？’是时即住，啼哭忧愁；作是念：‘我住是中，过一日一夜，若二、三、四、五、六、七日七夜，于此中住，不念疲极，乃至不念饥渴寒热，不闻听受般若波罗蜜因缘，终不起也！’须菩提，譬如人有一子卒死，忧愁苦毒，唯怀懊恼，不生余念。如是，须菩提，萨陀波仑菩萨，尔时无有异心，但念：‘我何时当得闻般若波罗蜜？我云何不问空中声：我应何处去？去当远近？当从谁闻般若波罗蜜？’须菩提，萨陀波仑菩萨如是愁念时，空中有佛，语萨陀波仑菩萨言：‘善哉！善哉！善男子，过去诸佛行菩萨道时，求般若波罗蜜，亦如汝今日。善男子，汝以是勤精进爱乐法故，从是东行，去此五百由旬，有城名众香。其城七重，七宝庄严，台观栏楯，皆以七宝校饰；七宝之堑，七宝行树，周匝七重。其城纵广十二由旬，丰乐安静，人民炽盛。五百市里，街巷相当，端严如画，桥津如地，宽博清净。七重城上，皆有七宝楼橹，宝树行列，以黄金、白银，砗磲、码瑙、珊瑚，琉璃、玻璃，红色真珠以为枝叶。宝绳连绵，金为铃网，以覆城上，风吹铃声，其音和雅，娱乐众生；譬如巧作五乐，甚可悦喜，金网宝铃，其音如是。其城四边，流池清净，冷暖调适，中有诸船，七宝严饰；是诸众生宿业所致，乘此宝船娱乐游戏。诸池水中种种莲华，青黄赤白众杂好华，遍覆水上；是三千大千世界所有众华，皆在其中。其城四边，有五百园观，七宝庄严，甚可爱乐；一一园中，各有五百池，池各纵广十里，皆以七宝校成，杂色庄严。诸池水中亦有青黄赤白莲华弥覆水上；其诸莲华大如车轮，青色青光，黄色黄光，赤色赤光，白色白光。诸池水中凫雁、鸳鸯，异类众鸟，音声相和。是诸园观，适无所属，是诸众生，宿业所致；长夜信乐深法，行般若波罗蜜因缘故，受是果报。善男子，是众香城中，有大高台，昙无竭菩萨摩诃萨宫舍在上。其宫纵广一由旬，皆以七宝校成，杂色庄严，甚可喜乐。垣墙七重，皆亦七宝；七重栏楯，七宝楼阁。宝堑七重，皆亦七宝；周围深堑，七宝垒成。七重行树，七宝枝叶，七重围绕。其宫舍中，有四种娱乐园：一名、常喜，二名、离忧，三名、华饰，四名、香饰。一一园中各有八池：一名、贤，二名、贤上，三名、欢喜，四名、喜上，五名、安隐，六名、多安隐，七名、远离，八名、阿鞞跋致。诸池四边，面各一宝，黄金、白银，琉璃、玻璃；玫瑰为池底，其上布金沙。一一池侧有八梯陛，种种妙宝以为严饰；诸梯陛间，有阎浮檀金芭蕉行树。一切池中种种莲华，青黄赤白弥覆水上；诸池四边，生好华树，风吹诸华，堕池水中。其池成就八种功德，香若栴檀，色味具足，轻且柔软。昙无竭菩萨与六万八千婇女，五欲具足，共相娱乐；及城中男女，俱入常喜等园、贤等池中，五欲具足，共相娱乐。善男子，昙无竭菩萨与诸婇女，游戏娱乐已，日三时说般若波罗蜜。众香城内男女大小，于其城中多聚人处，敷大法座。其座四足，或以黄金，或以白银，或以琉璃，或以玻璃，敷以綩筵，杂色茵耨，垂诸帏带；以妙白毡而覆其上，散以种种杂妙华香；座高五里，张白珠帐。其地四边，散五色华，烧众名香，泽香涂地，供养恭敬般若波罗蜜故。昙无竭菩萨，于此座上说般若波罗蜜；彼诸人众，如是恭敬供养昙无竭，为闻般若波罗蜜故。于是大会百千万众，诸天世人，一处和集：中有听者，中有受者，中有持者，中有诵者，中有书者，中有正观者，中有如说行者。是时，众生以是因缘故，皆不堕恶道，不退转于阿耨多罗三藐三菩提。汝善男子，往趣昙无竭菩萨，当闻般若波罗蜜。善男子，昙无竭菩萨，世世是汝善知识，能教汝阿耨多罗三藐三菩提，示教、利喜。是昙无竭菩萨本求般若波罗蜜时，亦如汝今。汝去莫计昼夜，莫生障碍心，汝不久当得闻般若波罗蜜！’<br>
      　　“尔时，萨陀波仑菩萨摩诃萨，欢喜心悦，作是念：‘我当何时得见是善男子，得闻般若波罗蜜？’须菩提，譬如有人为毒箭所中，更无余念，唯念：‘何时当得良医，拔出毒箭，除我此苦？’如是，须菩提，萨陀波仑菩萨摩诃萨，更无余念，但作是愿：‘我何时当得见昙无竭菩萨，令我得闻般若波罗蜜？我闻是般若波罗蜜，断诸有心。’是时，萨陀波仑菩萨，于是处住，念昙无竭菩萨，一切法中得无碍知见，即得无量三昧门现在前，所谓诸法性观三昧、诸法性不可得三昧、破诸法无明三昧、诸法不异三昧、诸法不坏自在三昧、诸法能照明三昧、诸法离闇三昧、诸法无异相续三昧、诸法不可得三昧、散华三昧、诸法无我三昧、如幻威势三昧、得如镜像三昧、得一切众生语言三昧、一切众生欢喜三昧、入分别音声三昧、得种种语言字句庄严三昧、无畏三昧、性常默然三昧、得无碍解脱三昧、离尘垢三昧、名字语句庄严三昧、见诸法三昧、诸法无碍顶三昧、如虚空三昧、如金刚三昧、不畏著色三昧、得胜三昧、转眼三昧、毕法性三昧、能与安隐三昧、师子吼三昧、胜一切众生三昧、华庄严三昧、断疑三昧、随一切坚固三昧、出诸法得神通力无畏三昧、能达诸法三昧、诸法财印三昧、诸法无分别见三昧、离诸见三昧、离一切闇三昧、离一切相三昧、解脱一切著三昧、除一切懈怠三昧、得深法明三昧、不可夺三昧、破魔三昧、不著三界三昧、起光明三昧、见诸佛三昧。如是，萨陀波仑菩萨住是诸三昧中，即见十方无量阿僧祇诸佛为诸菩萨摩诃萨说般若波罗蜜。<br>
      　　【论】问曰：萨陀波仑何以忘不问空中声？<br>
      　　答曰：萨陀波仑大欢喜覆心故忘；如人大忧愁，大欢喜，以此二事故忘。<br>
      　　问曰：空中声已灭，何以住此七日，不更求问处？<br>
      　　答曰：如本于空闲处，一心求般若故，空中有声；今亦欲一心如本，冀更闻声，断其所疑。复次，萨陀波仑于世乐已舍，深入佛道，爱乐情至；空中声告，少为开示，竟未断疑，其声便灭。如小儿得少美味，著味故复啼泣而欲得之；萨陀波仑亦如是，得般若波罗蜜因缘味，不能通达，不知那去，是故住而啼泣。<br>
      　　问曰：何以乃至七日，佛身乃现？<br>
      　　答曰：譬如人大渴故，乃知水美；若二日、三日精进欲未深，若过七日，恐其忧愁妨心，不任求道，是故七日忧愁；如譬喻经中说。<br>
      　　问曰：萨陀波仑何以愁忧乃尔，如丧爱子？<br>
      　　答曰：般若波罗蜜，于诸法中第一实，是十方诸佛真实法宝。萨陀波仑得少气味，未具足故，忧愁如丧爱子，念其长大多所成办，冀得其力；菩萨亦如是，念增益般若波罗蜜力，得阿鞞跋致已，成佛事。如子于父，孝行终身，无有异心；般若波罗蜜于菩萨亦如是，若能得入，乃至成佛，终不远离。如父见子，心即欢悦，菩萨虽得种种诸法，不如见般若波罗蜜之欢喜。如子假为其名，般若波罗蜜亦如是，空无定实，但有假名。如是等，是总相因缘。父虽爱子，不能以头目与之；菩萨为般若波罗蜜故，无量世中，以头目髓脑施与众生。子之于父，或不能报恩，若能报恩，正可现世小利，衣食欢乐等；菩萨于般若波罗蜜中，无所不得，乃至一切智慧，何况菩萨力势，世间富乐！子之报父，恩极一世；般若之益，至无量世，乃至成佛。子之于父，或好或恶；般若波罗蜜无诸不可。子但是假名，虚诳不实之法；般若波罗蜜真实圣法，无有虚诳。子之报恩，虽得现世小乐，而有忧愁苦恼无量之苦；般若波罗蜜但得欢喜实乐，乃至佛乐。子但能以供养利益于父，不能免其生、老、病、死；般若波罗蜜令菩萨毕竟清净，无复老病死患。子但能令父得世乐自在，般若波罗蜜能令菩萨于一切世间为天人主。如是等，种种因缘譬喻差别相。世人知丧子忧愁故，以此为喻。<br>
      　　问曰：空中佛现，是何等佛？先何以但有音声而今现身？佛既现身，何以不即度，方遣至昙无竭所？<br>
      　　答曰：有人言：“非真佛，但是像现耳！或诸佛遣化，或大菩萨现作。”以先善根福德未成就故，但闻声；今七日七夜一心念佛，功德成就故，得见佛身。佛所以不即度者，以其与昙无竭世世因缘，应当从彼度故。有人应从舍利弗度，假使诸佛现身，不能令悟。<br>
      　　佛赞言善哉者，以萨陀波仑至意求知去处、闻般若因缘故，佛现身而赞善哉。过去诸佛行菩萨道时，求此般若，亦如是种种勤苦；以初发心，先罪厚重，福德未集故，佛安慰其心：汝求般若波罗蜜，虽勤苦，莫懈怠，莫生退没心！一切众生行果，因时皆苦，受果时乐。当思惟诸佛无量功德果报，以自勤勉。如是安慰已，作是言：汝从是东行，去此五百由旬，有城名众香，乃至不久当闻般若波罗蜜。<br>
      　　问曰：众香城在何处？<br>
      　　答曰：过去佛灭度后，但有遗法，是法不周遍阎浮提，众生有闻法因缘处则到。尔时，众香国土丰乐，多出七宝故，以七宝作城。时萨陀波仑虽同在阎浮提，而在无佛法、无七宝处生，但传闻佛名，般若波罗蜜是佛道。是人先世广积福德，烦恼轻微故，闻即信乐，厌恶世乐，舍其亲属，到空林中住，欲至有佛法国土。音声示语者，恐其异去，不得到昙无竭菩萨所，是故语之；次后佛为现身，示其去处。<br>
      　　问曰：萨陀波仑因缘，已具闻于上，今昙无竭因缘为云何？<br>
      　　答曰：郁伽陀，秦言盛；达磨，秦言法。此菩萨在众香城中，为众生随意说法，令众生广种善根，故号法盛。其国无王，此中人民皆无吾我，如郁单越人，唯以昙无竭菩萨为主。其国难到，萨陀波仑不惜身命，又得诸佛菩萨接助能到。大菩萨为度众生故，生如是国中，众生无所乏短，其心调柔，易可得度故。<br>
      　　问曰：昙无竭菩萨为是生身？为是为度众生故，以神通力化作此身？若化身者，何用六万婇女，园观浴池，种种庄严而自娱乐？若是生身，云何能令萨陀波仑供养具，皆在空中化成大台，入诸三昧，乃经七岁？<br>
      　　答曰：有人言：“是生身，菩萨得诸法实相，及禅定神通力故，欲度是城中众生。”如余菩萨利根故，能入禅定，亦能入欲界法，为摄众生故，受五欲而不失禅定；如人避热故，在泥中卧，起还洗则如故。凡人钝根故，不能如是。是故以神通力化作华台，七岁入定；又以方便力故，能受五欲，如先义说。菩萨不但行一道，为众生故，行种种道引导之。如龙起云，能降大雨、雷电、霹雳；菩萨亦如是，虽是生身，未离烦恼而能修行善法，为众生故不尽结使。<br>
      　　有人言：“是菩萨是法性生身，为度众香城人故，变化而度。”若是生身，云何能令十方佛称赞，而遣萨陀波仑令从受法，得六万三昧？是故知是大菩萨变化身。譬如大海中龙死相出时，如果熟应堕，金翅鸟则来食之；众生亦如是，行业因缘熟故，大菩萨来度之。<br>
      　　尔时，萨陀波仑闻空中佛教，大欢喜，大欲心生；我何时当得见昙无竭菩萨，说般若波罗蜜者，能令心中爱见等诸烦恼箭出。欲明是事故，此中佛说毒箭譬喻，如人毒箭在身，更无余念：一者、苦痛急；二者、毒不疾出，则遍满身中而失命。萨陀波仑亦如是，诸邪疑等箭入心，贪欲等毒涂箭。闻昙无竭菩萨能拔出此箭，见人以邪见箭毒伤心，又畏贪欲等毒遍入身中，夺智慧命，与凡人同死；是故急欲见昙无竭菩萨，无复余念。此中说断诸所有心，所有心者，取相著，乃至善法中亦有是病。<br>
      　　萨陀波仑目睹佛身，先所未见，从佛闻教，得法喜故，离五欲喜，即得一切法中无碍知见。无碍知见者，如萨陀波仑力所得无碍，非佛无碍。是时，得入诸三昧门：<br>
      　　诸法性观三昧者，能观一切诸法实性。实性者，如先种种因缘说。<br>
      　　诸法性不可得三昧者，初得三昧，所谓空、无生、无灭，今得是三昧，得不著是性，不谓得其决定相。<br>
      　　破诸法无明三昧者，诸法于凡夫人心中，以无明因缘故，邪曲不正，所谓常、乐、我、净；得是三昧故，常等颠倒相应无明破，但观一切法无常、空、无我。<br>
      　　问曰：若是菩萨破一切法中无明，此人尚不须见佛，何用至昙无竭菩萨所？<br>
      　　答曰：破无明不唯一种，有遮令不起，亦名为破；有得诸法实相故破无明。又无明种数甚多：有菩萨所破分，有佛所破分，有小菩萨所破分，大菩萨所破分，如先说灯譬喻。又须陀洹亦名破无明，乃至阿罗汉方是实破；大乘法中亦如是，新发意菩萨得诸法实相故，亦名破无明，乃至佛无明尽破无余。是故萨陀波仑于佛法中邪见、无明，及我见皆尽故，得名破无明三昧，无咎。<br>
      　　诸法不异三昧者，得是三昧，观一切法一相，所谓无相。<br>
      　　诸法不坏自在三昧者，得是三昧，观一切法如、法性、实际、无为相故名不坏。得是法已，得自在，了了知诸法，为佛道故不证是法。<br>
      　　诸法能照明三昧者，以总相、别相知一切法。<br>
      　　诸法离闇三昧者，无明有二种：一者、厚，二者、薄。薄者名无明，厚者名黑闇。破厚无明故，名离闇；先破薄无明故，名破诸法无明。<br>
      　　诸法无异相续三昧者，五众念念灭，相似相续生，死时相续生而不相似。得是三昧，知诸法念念相续法不异。<br>
      　　诸法不可得三昧者，即是一切法空相应三昧。<br>
      　　散华三昧者，得是三昧者，于十方佛前，能以七宝华散佛。<br>
      　　诸法无我三昧者，观一切法无我。<br>
      　　如幻威势三昧者，得是三昧者，能种种变化身。如大幻师，能引导众生发希有心；如大幻师，以幻力故，能转一国人心。<br>
      　　得如镜像三昧者，得是三昧者，观三界所有，如镜中像，虚诳无实。<br>
      　　得一切众生语言三昧者，得如是三昧故，能解一切众生语言。<br>
      　　一切众生欢喜三昧者，入是三昧，能转众生瞋心令欢喜。<br>
      　　入分别音声三昧者，入是三昧中，皆能分别一切天人音声大小、粗细等。<br>
      　　得种种语言字句庄严三昧者，得是三昧者，义理虽浅，能庄严字句语言，令人欢喜，何况深义！<br>
      　　无畏三昧者，得是三昧者，不畏一切魔民、外道、论师及诸烦恼。<br>
      　　性常默然三昧者，入是三昧者，常默然摄心；为度众生故，随所应闻而出音声，如天妓乐，应意而出。<br>
      　　得无碍解脱三昧者，得是三昧者，于一切法中得无碍智慧。<br>
      　　离尘垢三昧者，得是三昧者，诸烦恼、结使尘垢皆灭，即是无生法忍三昧。<br>
      　　名字语句庄严三昧者，得是三昧者，能种种庄严偈句语言说法。<br>
      　　见诸法三昧者，入是三昧者，以见世谛及第一义，知诸法。<br>
      　　诸法无碍顶三昧者，如人在山顶，遍观四方，菩萨住是三昧中，普见一切诸法无碍。<br>
      　　如虚空三昧者，入是三昧者，身及外法，皆如虚空，皆得自在。<br>
      　　如金刚三昧者，如金刚能破诸山，是三昧亦如是，能破障碍六波罗蜜法，直至佛道。<br>
      　　不畏著色三昧者，得是三昧，乃至天色尚不著，何况余色？<br>
      　　得胜三昧者，欲有所作，皆能得胜不负。<br>
      　　转眼三昧者，得是三昧者，魔及魔民欲见菩萨短者，转之令作好见。<br>
      　　毕法性三昧者，得是三昧者，见一切法毕入法性中。<br>
      　　能与安隐三昧者，得是三昧，虽往来六道回转，自知必当作佛，安乐无忧。<br>
      　　师子吼三昧者，入是三昧者，皆能降伏一切魔民、外道，无敢当者。<br>
      　　胜一切众生三昧者，得是三昧，于一切众生最胜。一切有二种：一者、名字一切，二者、实一切。于三界著心凡夫，及声闻、辟支佛，及初发意，未得是三昧者中胜故，言一切。<br>
      　　华庄严三昧者，得是三昧者，见十方佛，坐七宝莲华上，于虚空中，雨宝莲华于诸佛上。<br>
      　　断疑三昧者，虽未得佛，能断一切众生所疑。<br>
      　　随一切坚固三昧者，诸法实相名坚固，得是三昧者，随诸法实相，不随余法。<br>
      　　出诸法得神通力无畏三昧者，得是三昧者，过出一切凡夫法，得菩萨六神通、十力、四无所畏。<br>
      　　能达诸法三昧者，得是三昧者，乃至诸法如、法性、实际中通达不住，乃至诸法平等。<br>
      　　诸法财印三昧者，财名善法，印名相，如人得印绶，无敢凌易，菩萨得法财印，亦无能为作留难者。<br>
      　　诸法无分别见三昧者，若分别诸法，即生憎爱心，得是三昧者，见一切法不作分别。<br>
      　　离诸见三昧者，六十二邪见，及色等法中取相，乃至佛见、法见、僧见、涅槃见，皆名为见。所以者何？取相能生著心故。<br>
      　　离一切相三昧者，即是无相解脱门相应三昧。<br>
      　　离一切著三昧者，离一切相故，于一切法亦不著。<br>
      　　除一切懈怠三昧者，得是三昧者，如此中说乃至七岁不坐不卧。菩萨得是三昧，常无懈怠心，乃至得佛，初不止息。<br>
      　　得深法明三昧者，法明谓佛法一切智慧等，菩萨得是三昧故，能遥见佛法，思惟筹量，知深妙无比。<br>
      　　不可夺三昧者，得是三昧者，行菩萨法，无能夺其志者。<br>
      　　破魔三昧者，得是三昧力，魔虽是欲界主，菩萨以人身能破魔事。<br>
      　　不著三界三昧者，得是三昧，身虽在三界中，心常在涅槃故不著。<br>
      　　起光明三昧者，得是三昧者，能放无量光明，照于十方。<br>
      　　见诸佛三昧者，得是三昧，虽未得天眼、天耳，而能见十方诸佛，闻十方诸佛所说法，咨问所疑。<br>
      　　萨陀波仑住如是等三昧中，即见十方无量阿僧祇诸佛在大众中为诸菩萨说般若波罗蜜。</p>
<div class="jwbt-box"><div class="jwbt"><a name=j1163-05-46><a href="1163-05.htm#MENU-top">大智度论卷第九十八</div></a></a>
<div class="jwbtbm"><a name=j1163-05-47><a href="1163-05.htm#MENU-top">释萨陀波仑品第八十八之下</div></div></a></a>
<p>　　【经】“是时，十方诸佛安慰萨陀波仑菩萨言：‘善哉！善哉！善男子，我等本行菩萨道时，求般若波罗蜜，得是诸三昧，亦如汝今所得。我等得是诸三昧，善入般若波罗蜜，成就方便力，住阿鞞跋致地。我等观是诸三昧性，不见有法出三昧、入三昧者，亦不见行佛道者，亦不见得阿耨多罗三藐三菩提者。善男子，是名般若波罗蜜，所谓不念有是诸法。善男子，我等于无所念法中住，得是金色身、丈光明、三十二相、八十随形好、不可思议智慧，无上戒、无上三昧、无上智慧，一切功德皆悉具足。一切功德具足故，佛尚不能取相说尽，何况声闻、辟支佛及诸余人？以是故，善男子，于是佛法中，倍应恭敬爱念，生清净心；于善知识中，应生如佛想！何以故？为善知识守护故，菩萨疾得阿耨多罗三藐三菩提。’<br>
      　　“是时，萨陀波仑菩萨白十方诸佛言：‘何等是我善知识，所应亲近供养者？’十方诸佛告萨陀波仑菩萨言：‘汝善男子，昙无竭菩萨，世世教化成就汝阿耨多罗三藐三菩提；昙无竭菩萨守护汝，教汝般若波罗蜜方便力，是汝善知识。汝供养昙无竭菩萨，若一劫，若二、若三乃至过百劫，顶戴恭敬；以一切乐具，三千世界中所有妙色、声、香、味、触，尽以供养，未能报须臾之恩！何以故？昙无竭菩萨摩诃萨因缘故，令汝得如是等诸三昧，得般若波罗蜜方便力。’诸佛如是教化安慰萨陀波仑菩萨，令欢喜已，忽然不现。<br>
      　　“是时，萨陀波仑菩萨从三昧起，不复见佛，作是念：‘是诸佛从何所来？去至何所？’不见诸佛故，复惆怅不乐：‘谁断我疑？’复作是念：‘昙无竭菩萨久远已来，常行般若波罗蜜，得方便力，及得诸陀罗尼，于菩萨法中得自在，多供养过去诸佛，世世为我师，常利益我。我当问昙无竭菩萨，诸佛从何所来？去至何处？’<br>
      　　“尔时，萨陀波仑菩萨，于昙无竭菩萨生恭敬爱乐尊重心，作是念：‘我当以何供养昙无竭菩萨？今我贫穷，华香、缨络、烧香、涂香、衣服、幡盖、金银、真珠、琉璃、玻璃、珊瑚、琥珀，无有如是等物，可以供养般若波罗蜜，及说法师昙无竭菩萨。我法不应空往昙无竭菩萨所，我若空往，喜悦心不生；我当卖身得财，为般若波罗蜜故，供养法师昙无竭菩萨。何以故？我世世丧身无数，无始生死中，或死或卖，或为欲因缘故，世世在地狱中受无量苦恼，未曾为清净法故，为供养说法师故丧身。’<br>
      　　“是时，萨陀波仑菩萨，中道入一大城，至市肆上，高声唱言：‘谁欲须人？谁欲须人？谁欲买人？’尔时，恶魔作是念：‘是萨陀波仑爱法故，欲自卖身，为般若波罗蜜故，供养昙无竭菩萨，当得正问般若波罗蜜及方便力，云何菩萨摩诃萨行般若波罗蜜，疾得阿耨多罗三藐三菩提？当得多闻具足如大海水，是时不可沮坏，得具足一切功德，饶益诸菩萨摩诃萨，为阿耨多罗三藐三菩提故过我境界，亦教余人出我境界，得阿耨多罗三藐三菩提。我今当坏其事！’<br>
      　　“尔时，恶魔蔽诸婆罗门、居士，令不闻其自卖声；除一长者女，魔不能蔽，以其宿因缘故。尔时，萨陀波仑卖身不售，忧愁啼哭，在一面立，啼泣而言：‘我为大罪，卖身不售！我自卖身，为般若波罗蜜故，供养昙无竭菩萨。’尔时，释提桓因作是念：‘是萨陀波仑菩萨，爱法自卖其身，为般若波罗蜜故，欲供养昙无竭菩萨。我当试之，知是善男子实以深心爱法故，舍是身不？’是时，释提桓因化作婆罗门身，在萨陀波仑菩萨边行，问言：‘汝善男子，何以忧愁啼哭，颜色憔悴，在一面立？’答言：‘婆罗门，我爱敬法，自卖身为般若波罗蜜故，欲供养昙无竭菩萨。今我卖身，无有买者！自念薄福，无财宝物，欲自卖身，供养般若波罗蜜及昙无竭菩萨，而无买者！’尔时，婆罗门语萨陀波仑菩萨言：‘善男子，我不须人，我今欲祠天，当须人心、人血、人髓，汝能卖与我不？’尔时，萨陀波仑菩萨作是念：‘我得大利，得第一利！我今便为具足般若波罗蜜方便力，得是买心、血、髓者！’是时，心大欢喜，悦乐无忧，以柔和心语婆罗门言：‘汝所须者，我尽与汝！’婆罗门言：‘善男子，汝须何价？’答言：‘随汝意与我！’即时，萨陀波仑右手执利刀，刺左臂出血，割右髀肉，复欲破骨出髓。<br>
      　　“时，有一长者女，在阁上遥见萨陀波仑菩萨，自割身体，不惜寿命，作是念：‘是善男子何因缘故，困苦其身？我当往问。’长者女即下阁，到萨陀波仑所，问言：‘善男子，何因缘困苦其身？用是心、血、髓，作何等？’萨陀波仑答言：‘卖与婆罗门，为般若波罗蜜故，供养昙无竭菩萨。’长者女言：‘善男子，作是卖身，欲自出心、血、髓，欲供养昙无竭菩萨，得何等功德利？’萨陀波仑答言：‘善女人，是人善学般若波罗蜜及方便力，是人当为我说菩萨所应作、菩萨所行道。我学是法、学是道，得阿耨多罗三藐三菩提时，为众生作依止，当得金色身，三十二相、八十随形好、丈光、无量明，大慈、大悲、大喜、大舍，四无所畏，佛十力、四无碍智、十八不共法，六神通，不可思议清净戒、禅定、智慧，得阿耨多罗三藐三菩提，于诸法中得无碍一切知见，以无上法宝分布与一切众生。如是等诸功德利，我当从彼得之！’是时，长者女闻是上妙佛法，大欢喜，心惊毛竖，赞萨陀波仑菩萨言：‘善男子，甚希有！汝所说者，微妙难值。为是一一法故，应舍如恒河沙等身。何以故？汝所说者，甚大微妙！汝善男子，汝今所须，尽当相与，金银、真珠、琉璃、玻璃、琥珀、珊瑚等诸珍宝物，及华香、缨络、涂香、烧香、幡盖、衣服、妓乐等供养之具，供养般若波罗蜜及昙无竭菩萨。汝善男子，莫自困苦其身！我亦欲往昙无竭菩萨所，共汝植诸善根，为得如是微妙法，如汝所说故。’<br>
      　　“尔时，释提桓因即复本身，赞萨陀波仑菩萨言：‘善哉！善哉！善男子，汝坚受是事，其心不动。诸过去佛行菩萨道时，亦如是求般若波罗蜜及方便力，得阿耨多罗三藐三菩提。善男子，我实不用人心、血、髓，但来相试。汝愿何等，我当相与！’萨陀波仑言：‘与我阿耨多罗三藐三菩提！’释提桓因言：‘此非我力所办，是诸佛境界。必相供养，更索余愿。’萨陀波仑言：‘汝若于此无力，汝必见供养，令我是身平复如故！’是时，萨陀波仑身即平复，无有疮瘢，如本不异。释提桓因与其愿已，忽然不现。<br>
      　　“尔时，长者女语萨陀波仑菩萨言：‘善男子，来到我舍，有所须者，从我父母索之，尽当相与。我亦当辞我父母，与诸侍从，共汝往供养昙无竭菩萨，为求法故。’即时，萨陀波仑菩萨与长者女俱到其舍，在门外住。长者女入白父母：‘与我众妙华香及诸缨络、涂香、烧香、幡盖、衣服、金银、琉璃、玻璃、真珠、珊瑚、琥珀，及诸妓乐供养之具；亦听我身，及五百侍女先所给使，共萨陀波仑菩萨到昙无竭菩萨所，为供养般若波罗蜜故。昙无竭菩萨当为我等说法，我当如说行，当得诸佛法。’女父母语女言：‘萨陀波仑菩萨，是何等人？’女言：‘是人今在门外。是善男子以深心求阿耨多罗三藐三菩提，欲度一切众生无量生死苦！是善男子为法故，自卖其身，供养般若波罗蜜。般若波罗蜜，名菩萨所学道。为供养般若波罗蜜，及供养昙无竭菩萨故，在市肆上高声唱言：“谁须人？谁须人？谁欲买人？”卖身不售，在一面立，忧愁啼哭。是时，释提桓因化作婆罗门来，欲试之，问言：“善男子，何以忧愁啼哭，一面立？”答言：“婆罗门，我欲卖身，为供养般若波罗蜜，及昙无竭菩萨摩诃萨故。而我薄福，卖身不售。”婆罗门语是善男子：“我不须人，我欲祠天，当用人心、人血、人髓，汝能卖不？”是时，是善男子不复忧愁，其心和悦，语是婆罗门：“汝之所须，我即相与。”婆罗门言：“汝须何价？”答言：“随汝意与我。”即时，是善男子右手执利刀，刺左臂出血，割右髀肉，复欲破骨出髓。我在阁上，遥见是事。我尔时作是念：“是人何故困苦其身？我当往问。”我即下阁往问：“善男子，汝何因缘故自困苦其身？”是善男子答我言：“姊，我为法故，欲供养般若波罗蜜，及昙无竭菩萨说法者。我贫穷无所有，无金银、琉璃、砗磲、码瑙、珊瑚、琥珀、玻璃、真珠、华香、妓乐。姊，我为供养法故，自卖其身。今得买者，须人心、人血、人髓，我用是价，供养般若波罗蜜，及昙无竭菩萨说法者。”我问是男子：“汝今自出身心、血、髓，欲供养昙无竭菩萨，得何功德？”是善男子言：“昙无竭菩萨当为我说般若波罗蜜及方便力，此是菩萨所应学、菩萨所应作、菩萨所行道。我当学是道，得阿耨多罗三藐三菩提，为一切众生作依止。我当得金色身、三十二相、八十随形好、丈光、无量明，大慈、大悲、大喜、大舍，四无所畏、四无碍智，佛十力、十八不共法，六神通，不可思议清净戒、禅定、智慧，得阿耨多罗三藐三菩提，于诸法中得无碍一切知见，以无上法宝分布与一切众生。如是等微妙大法，我当从彼得之。”我闻是微妙不可思议诸佛功德，闻其大愿，我心欢喜，作是念：“是清净微妙大愿，甚希有！乃至如是为是一一法故，应舍如恒河沙等身命。善男子为法能受苦行难事，所谓不惜身命；我多有妙宝，云何不生愿，勤求如是法，供养般若波罗蜜及昙无竭菩萨？”我如是思惟已，语萨陀波仑菩萨：“汝善男子，莫困苦其身，我当白我父母，多与汝金银、琉璃、砗磲、码瑙、珊瑚、琥珀、玻璃、真珠、华香、缨络、涂香、末香、衣服、幡盖，及诸妓乐，供养般若波罗蜜，及昙无竭菩萨说法者。我亦求父母，与诸侍女共汝俱去，供养昙无竭菩萨说法者，共汝植诸善根，为得如是等微妙清净法，如汝所说。”父母今听我，并五百侍女先所给者！亦听我持众妙华香、缨络、涂香、末香、衣服、幡盖、妓乐，金银、琉璃供养之具，与萨陀波仑菩萨共去供养般若波罗蜜，及昙无竭菩萨说法者！为得如是等清净微妙诸佛法故。’尔时，父母报女言：‘汝所赞者，希有难及！说是善男子为法精进，大乐法相，及是诸佛法不可思议，一切世间最为第一，一切众生欢乐因缘。是善男子为是法故大庄严，我等听汝往见昙无竭菩萨，亲近供养。汝发大心，为诸佛法故如是精进，我等云何当不随喜？’是女为供养昙无竭菩萨故，得蒙听许，报父母言：‘我等亦随是心欢喜，我终不断人善法因缘。’<br>
      　　“是时，长者女庄严七宝车五百乘身及侍女，种种宝物供养之具，持种种水陆生华，及金银、宝华、众色宝衣、好香、捣香、泽香、缨络，及众味饮食，共萨陀波仑菩萨、五百侍女各载一车，恭敬围绕，渐渐东去。见众香城七宝庄严，七重围绕七宝之堑，七宝行树皆亦七重。其城纵广十二由旬，丰乐安静，甚可喜乐，人民炽盛。五百市里，街巷相当，端严如画，桥津如地，宽博清净。遥见众香城，既入城中，见昙无竭菩萨坐高台法座上，无量百千万亿众恭敬围绕说法。萨陀波仑菩萨见昙无竭菩萨时，心即欢喜，譬如比丘入第三禅，摄心安隐。见已作是念：‘我等义不应载车趣昙无竭菩萨。’作是念已，下车步进。长者女并五百侍女，皆亦下车。萨陀波仑菩萨与长者女及五百侍女，众宝庄严，围绕恭敬，俱到昙无竭菩萨所。尔时，昙无竭菩萨摩诃萨，有七宝台，赤牛头栴檀以为庄严，真珠罗网以覆台上，四角皆悬摩尼珠宝以为灯明，及四宝香炉常烧名香，为供养般若波罗蜜故。其台中有七宝大床，四宝小床重敷其上；以黄金牒书般若波罗蜜，置小床上，种种幡盖庄严垂覆其上。萨陀波仑菩萨及诸女人见是妙台众宝严饰，及见释提桓因与无量百千万诸天，以天曼陀罗华、碎末栴檀、磨众宝屑以散台上；鼓天妙乐于虚空中娱乐此台。<br>
      　　“尔时，萨陀波仑菩萨问释提桓因：‘憍尸迦，何因缘故，与无量百千万诸天，以天曼陀罗华、碎末栴檀、磨众宝屑以散台上？鼓天妓乐于虚空中娱乐此台？’释提桓因答言：‘汝善男子不知耶？此是摩诃般若波罗蜜，是诸菩萨摩诃萨母，能生诸佛，摄持菩萨。菩萨学是般若波罗蜜，成就一切功德，得诸佛法一切种智。’是时，萨陀波仑即欢喜悦乐，问释提桓因：‘憍尸迦，般若波罗蜜，诸菩萨摩诃萨母，能生诸佛，摄持菩萨。菩萨学是般若波罗蜜，成就一切功德，得诸佛法一切种智，今在何处？’释提桓因言：‘善男子，是台中有七宝大床，四宝小床重敷其上，以黄金牒书般若波罗蜜置小床上。昙无竭菩萨以七宝印印之，我等不能得开以示汝。’<br>
      　　“是时，萨陀波仑与长者女及五百侍女取供养具，华香、缨络、幡盖分作二分，一分供养般若波罗蜜，一分供养法座上昙无竭菩萨。尔时，萨陀波仑菩萨与五百女人持华香、缨络，幡盖、妓乐及诸珍宝，供养般若波罗蜜已，然后到昙无竭菩萨所。到已，见昙无竭菩萨在法座上坐，以诸华香、缨络、捣香、泽香、金银、宝华、幡盖、宝衣，以散其上，为法故供养。是时，华香、宝衣，于昙无竭菩萨上虚空中化成华台；碎末栴檀、宝屑、金银、宝华，化成宝帐；宝帐之上，所散种种宝衣化为宝盖；宝盖四边垂诸宝幡。萨陀波仑及诸女人，见昙无竭菩萨所作变化，大欢喜，作是念：‘未曾有也！昙无竭大师神德乃尔！行菩萨道时，神通力尚能如是，何况得阿耨多罗三藐三菩提时！’是时，长者女及五百女人清净信心，敬重昙无竭菩萨，皆发阿耨多罗三藐三菩提心，作是愿言：‘如昙无竭菩萨得菩萨诸深法，如昙无竭菩萨供养般若波罗蜜，如昙无竭菩萨于大众中演说显示般若波罗蜜义，如昙无竭菩萨得般若波罗蜜方便力，成就神通，于菩萨事中得自在，我等亦当如是！’<br>
      　　“是时，萨陀波仑菩萨及五百女人，华香、宝物，供养般若波罗蜜及昙无竭菩萨已，头面礼昙无竭菩萨，合掌恭敬，一面立。一面立已，白昙无竭菩萨言：‘我本求般若波罗蜜时，于空闲林中，闻空中声言：“善男子，汝从是东行，当得闻般若波罗蜜。”我受是语东行，东行不久，作是念：“我何不问空中声：我当何处去？去是远近？当从谁闻？”我是时大忧愁啼哭，于是处住七日七夜忧愁故，乃至不念饮食，但念：“我何时当得闻般若波罗蜜？”我如是忧愁，一心念般若波罗蜜，见佛身在虚空中，语我言：“善男子，汝大欲、大精进心莫放舍！以是大欲、大精进心，从是东行，去是五百由旬，有城名众香，是中有菩萨摩诃萨名昙无竭，从是人所，当得闻般若波罗蜜。是菩萨世世是汝善知识，常守护汝。”我从佛受教诲已，便东行，更无余念，但念：“我何时当见昙无竭菩萨，为我说般若波罗蜜？”我尔时中道，住于一切法中，得无碍智见，得观诸法性等诸三昧现在前。住是三昧已，见十方无量阿僧祇诸佛，说是般若波罗蜜。诸佛赞我言：“善哉！善哉！善男子，我本求般若波罗蜜时，得诸三昧，亦如汝今日。”得是诸三昧已，遍得诸佛法。诸佛为我广说法，安慰我已，忽然不现。我从三昧起，作是念：“诸佛从何处来？去至何所？”我不见诸佛故，大愁忧，复作是念：“昙无竭菩萨供养先佛，植众善根，久行般若波罗蜜，善知方便力，于菩萨道中得自在，是我善知识，守护我。我当问昙无竭菩萨是事：诸佛从何所来？去至何所？”我今问大师：是诸佛何处来？去至何处？大师，愿为我说诸佛所从来、所至处，令我得知，知已亦常不离见诸佛！’　<br>
      　　【论】释曰：萨陀波仑渴仰欲闻般若故，见十方诸佛为大众说法，其心欢喜，其意得满。诸佛以其信力坚固、精进难动故，安慰其心，赞言：善哉！我本初行菩萨道求般若时，亦如汝今日。汝莫忧愁，自谓福薄！尔时，萨陀波仑大得诸三昧力，其心深著；是故诸佛为说求诸三昧性，不见实体，亦不见入三昧、出三昧者，众生空、法空故。诸佛为略说般若波罗蜜相，不念有是法，所谓一切法无相故不可念著。我等住是无所念法中，能具足六波罗蜜；具足六波罗蜜故，得金色身，如经中说。诸佛教化利喜，安慰其心。<br>
      　　问曰：上化佛已为说昙无竭是汝世世善知识，今何以复问何等是我善知识？<br>
      　　答曰：以佛敕于善知识中，倍应恭敬爱念故；又以欲于十方佛所闻昙无竭功德，欲自令信心坚固不疑故问。十方佛答，如经中说。萨陀波仑是昙无竭所度因缘人故，诸佛佐助示导；或有诸菩萨佐助佛所应度者，令至佛所。<br>
      　　问曰：上闻虚空声不问故，七日啼哭；今不见十方佛，何以不大忧愁更求见佛，但欲于昙无竭所问诸佛去来事？<br>
      　　答曰：萨陀波仑先时但有肉眼，未得三昧，以深心信著善法故，大啼哭。今得诸三昧力，又见十方佛，诸烦恼微薄，著心已离故，但一心念：我当何时见昙无竭？<br>
      　　问曰：若萨陀波仑得是三昧力，何以不还入三昧，问十方诸佛从何所来、去至何所，而欲见问昙无竭？<br>
      　　答曰：十方佛尚以种种因缘赞昙无竭，世世是汝师，是故欲问。是时，萨陀波仑念昙无竭菩萨是我先世因缘，是故生恭敬尊重心。以有大功德故尊重，是先世因缘故恭敬爱乐。<br>
      　　问曰：先说萨陀波仑不大著世间事，深爱般若波罗蜜故，愁忧啼哭，今何以自鄙贫穷，无以供养？但以心随师意，则是法供养，何用华香为？<br>
      　　答曰：法供养虽上，而世间众生，见远来求法而空无所有，则不发喜心；以世法故，求供养具。<br>
      　　复次，五波罗蜜为助般若波罗蜜法，助法中檀波罗蜜为首。萨陀波仑思惟：我得尊重福田昙无竭菩萨，当以助道法根本供养。亦欲为起发众人，萨陀波仑是智人、善人，贫穷而能供养，何况我等！<br>
      　　复次，诸善法行时、思惟时，其味各异，萨陀波仑欲行布施味，是故求供养具。<br>
      　　问曰：萨陀波仑是大菩萨，能见十方佛，又得诸深三昧，何以贫穷？<br>
      　　答曰：有人言：“此人舍家求佛道，虽生富家，道里悬远，一身独去，不赉财物。”有人言：“虽是大人，宿世小罪因缘故，生贫穷家。”有虽是小人，先世少行布施因缘故，生大富家。如苏陀夷、尼他等，是诸天所供养人，而生小家。贫有二种：一者、财贫，二者、功德法贫。功德法贫，最大可耻。财贫好人亦有，法贫好人所无。无有华香者，无有上妙宝华，又以少故言无。我若空往，师虽不须，我心不得大喜，是故欲卖身。<br>
      　　问曰：若卖身与他，谁赉此物往供养师？<br>
      　　答曰：舍身即是大供养，去住无在。有人言：“是人卖身取财，因人供养，我为供养故，卖身为奴。”又人言：“尔时世好，人皆知法，虽自卖身，主必能听供养而还。”复次，是人发深心，欲行檀波罗蜜，为供养法及法师，而无外物，唯有己身，是故卖是内物。于外、内物中，内物为重，惜之深故，是故欲不破布施愿故，卖身供养。此中自说不悔因缘：我世世丧身无数，未曾为清净法故，今为供养说法者故丧是身，大得法利。<br>
      　　萨陀波仑定心，断贪惜身意，于道中入一大城，欲得卖买如意故，入此大城。一心欲卖身，除羞愧、破憍慢故，唱言：谁须人？<br>
      　　问曰：魔何以欲破其意？<br>
      　　答曰：魔常为诸佛、菩萨怨家，故欲来破。<br>
      　　复次，诸小菩萨未得诸法实相，魔及恶人能坏；若得无生法忍，住诸菩萨神通力，无能破者。如小树栽，小儿能破，大不可破。<br>
      　　复次，此中自说魔破因缘，所谓是萨陀波仑爱法故，自卖身供养般若波罗蜜及法盛菩萨，当得正问般若波罗蜜，如经中广说。<br>
      　　问曰：若魔欲坏萨陀波仑，先来闻空中声，及见十方佛时，何以不坏？今方隐蔽诸婆罗门、居士，令不闻其声？<br>
      　　答曰：萨陀波仑先心未定，惜身未尽，见十方佛已，得诸三昧，其心乃定；今定心相现，是故魔惊。若菩萨心未定，未能动魔；若大菩萨其心已定，魔亦不来；萨陀波仑，今欲定心出魔境界，是故魔来。譬如负债人，未欲远去，债主不遮；欲出他界，则不听去。<br>
      　　问曰：魔有大力，何以不杀此菩萨，而但破坏？<br>
      　　答曰：魔本不嫉其寿命，但憎其作佛心，是故欲坏。又复诸天神法，人无重罪，不得妄杀，但得坏乱恐怖。若神无此法，则人无活者，是故不杀。<br>
      　　婆罗门性中生，受戒故名婆罗门，除此通名居士；居士，真是居舍之主，非四姓中居士。除一长者女者，以其为佛道世世集功德故，魔不能蔽。复有人言：“是萨陀波仑不应死故，令一女人闻。”有人言：“是昙无竭菩萨神通力故，令长者女得闻。”如是三唱无人买者，便大愁忧。<br>
      　　问曰：萨陀波仑既不惜身，虽无人买，亦不应愁？<br>
      　　答曰：既发大心，不满其愿，是故大愁。释提桓因作是念：萨陀波仑欲卖其身，无有买者，如经中广说。<br>
      　　问曰：释提桓因得报得知他心，应知萨陀波仑心已决定，今何以来试？<br>
      　　答曰：诸天但知世间人心；作佛不作佛心，非其所知。除佛，无有能知其为佛道故与受记。<br>
      　　复次，释提桓因欲多所引导故来试之，人闻见者，皆发心求佛。又如金银等诸宝，不以轻贱故烧锻磨打；菩萨亦如是，若能割肉出血，破骨出髓，其心不动，是正定菩萨。是故天帝来试。<br>
      　　问曰：帝释是大天王，何以妄语，诈言我欲祠天，须人心、血、髓？<br>
      　　答曰：若以悭贪瞋恚烦恼，欲求自利故妄语，是故为罪。帝释若作实身、实语，菩萨则不信；是故如其国法，天祠所须，为其信受故。<br>
      　　是时，萨陀波仑信其语而大欢喜，我得大利。大利者阿鞞跋致地，第一利者是佛道；大利者五波罗蜜，第一利者般若波罗蜜；大利者般若波罗蜜，第一利者般若波罗蜜方便力；大利者菩萨初地，第一利者十地；大利者从初地乃至十地，第一利者第十地；大利者菩萨地，第一利者佛地。如是等分别，虽未具足，已住具足因缘，故言便为具足。<br>
      　　问曰：若释提桓因化身来，何以言汝须何等价？<br>
      　　答曰：知其欲供养昙无竭菩萨，满其愿故。又复释提桓因苦困萨陀波仑，畏其所索者大，是故言须何等价。随汝意与我者，言于汝不大贪惜，不致悔恨者与我。萨陀波仑无力势故，不能得使栴陀罗故，自捉刀；婆罗门亦畏罪故，不能破，是以自执刀破身。<br>
      　　问曰：若长者女闻声，何以不来问，汝何以自卖身耶？<br>
      　　答曰：但空言卖身事轻，破身出心髓事重故，长者女发心。长者女住在阁上，遥见是人自割刺，作是念：一切众生皆求乐畏苦，贪爱其身，萨陀波仑而自割刺，是为希有！又以先世福德因缘所牵故，即往到其所而问。萨陀波仑答：欲供养昙无竭菩萨。复问得何等利？答言：般若波罗蜜，名菩萨所学，当从彼闻；我学是道，当得作佛，与一切众生作依止。譬如厚叶树多所荫覆，又如热时旷野险道清凉大池。为说佛功德现事可以发心者，所谓金色身、三十二相、丈光、无量光。丈光为阎浮提恶世众生，诸佛真实光明无有限量。大慈乃至六神通义，如前说。不可思议清净戒、禅定、智慧，如佛戒等五众中说。于诸法中得一切无碍知见者，诸佛有无碍解脱，是解脱相应知见，一切法中无所碍。知见分别，如先说。萨陀波仑言：我得如是无量佛功德，以无上法宝分布与一切众生。无上宝者，有人言：“三宝中法宝。”有人言：“一切八万四千法众，是为法宝，得是故除诸烦恼，灭诸戏论，得脱一切苦。”有人言：“无上法宝，即是阿耨多罗三藐三菩提，更无过上者故。”有人言：“涅槃是无上法宝。何以故？一切有为法皆有上。如阿毗昙言：一切有为法，及虚空、非数缘尽，名为有上法；数缘尽是无上法。数缘尽即是涅槃之别名。”有人言：“涅槃道虽有为，以其为涅槃故，于有为法中为无上。”如是等法宝，分布为三乘与众生。如是等无量佛法，当从师得，是故我舍是老病死所住处不净臭秽之身，为供养般若波罗蜜故，当得佛身。金色等，如先说。<br>
      　　长者女世世供养诸佛种善根，智慧明利，闻是法其心深入，大得法喜，乃至心惊毛竖，语萨陀波仑言：甚为希有！汝所赞法大微妙，为是一一法故，应舍如恒河沙等身，何况一身！长者女不知何因缘故，困苦其身，而怜愍之，心谓不可；今闻是无量无边无比清净佛法，以是因缘可得故大欢喜，是故说：为是法故，应舍如恒河沙身。女言：汝以贫故自苦困其身，于今可止；恣汝所须，当以相与，我亦随汝而求是道。<br>
      　　问曰：是菩萨既自割截身体，云何能与长者女多说佛法？<br>
      　　答曰：是菩萨心力大，虽有身苦不能覆心。是菩萨始以刀割肉流血，方欲破骨出髓，而长者女来，未大闷故，能得说法。释提桓因知其心定，试之而已，故无所言，即复本身，赞言：善哉！汝心坚受是事者。帝释意：如汝今生死肉身，未得佛道，能如是不惜身；汝不久当于一切法中得无所著，住无生法忍中，疾得阿耨多罗三藐三菩提。以过去佛为证，如是等种种因缘，安慰其心。我是天王，爱乐佛道，故来相试，欲知汝心坚软云何？欲令汝信故，言须人心髓祠天，实不须也。汝愿何等，当以相与；汝是好人，为是佛种，当相拥护。<br>
      　　萨陀波仑直信心善软，深著佛道故，不分别众生，闻帝释语，便言：与我阿耨多罗三藐三菩提愿！帝释言：此非我力所能办，是佛境界。复次，有人言：“帝释大苦困萨陀波仑，今以此语谢之。”帝释意谓求金银宝物，不知乃索阿耨多罗三藐三菩提；既不能与，愧负而已！复更语言：必相供养，更索余愿。帝释语意：我既大相苦困，不得直尔而去，要相供养。萨陀波仑虽不惜身，欲以此身供养昙无竭，闻般若波罗蜜，是故语言：若汝无此力，令我身体平复如故。帝释言：如汝所言，疮即平满，与本无异。<br>
      　　问曰：先已割肉，云何令得平满？<br>
      　　答曰：佛说有五不可思议。龙事所作，尚不可思议，何况天！又虚空中微尘充满，帝释福德生心，便能和合平满。如诸天及地狱中身，非是胎生身，罪福因缘故，和合便有。是时，帝释知其心坚，与愿已，即时灭去。<br>
      　　尔时，萨陀波仑宿世微罪已毕，福德明盛，是故长者女将归：有所须者，从我父母索之，如经中广说。<br>
      　　问曰：是女先言汝所须物，尽从我索之，今何以言从我父母索？<br>
      　　答曰：今既将归到舍，以萨陀波仑目见入舍从父母得之，愧不称前言，是故先自说：从我父母索之。又女虽力能得宝，以子女法故，从父母索之。女既入舍，如先所许，从父母索与。其国无有佛法，是故问女：阿谁是萨陀波仑菩萨？女如所见、如所闻，尽向父母说萨陀波仑事：今父母当听我与萨陀波仑菩萨俱，及五百侍女，并供养具，供养昙无竭菩萨！父母闻其言，即听如女意。<br>
      　　问曰：长者贵而有力，云何先不识萨陀波仑？闻其功德故，便能令女及其眷属、宝物，与之俱去？<br>
      　　答曰：长者亦植德本，以少因缘故生无佛国，暂闻佛德，发其宿识，心即开悟，故能发遣；譬如莲华生长具足，见日开敷。父母知女心纯熟，无不净行，持操不忘，不乐世乐，但求法利；知其心至，不可制止，若违其意，恐便自害。思惟筹量已，既全其意，自得功德，欢喜令去。世间因缘，深著难解，爱之至故，尚不能违，何况为佛道故，其心清净，无所染著而不听之？女以父母为法见听，不惜宝物，亦以随喜心，为之欢喜。<br>
      　　尔时，众心既定，庄严七宝之车，与大众围绕，稍稍东行。是时，五百女亲属，及城中众人，见是希有难及之事，皆亦随去。人众既集，欢悦共行，渴仰众香城，如渴者思饮。渐渐进路，遥见众香城，乃至与长者女及五百人，恭敬围绕，欲往昙无竭所。<br>
      　　问曰：昙无竭是大菩萨，得闻持等诸陀罗尼，般若波罗蜜义，已自诵利忆持，何用七宝台书般若经卷，著中供养？<br>
      　　答曰：虽有种种因缘，略说有二义：一者、众生心行不同，或乐见经卷，或乐闻演说。二者、昙无竭身为白衣，现有家属，钝根众生或作是念：此有居家，必有染著，何能以毕竟清净无著般若波罗蜜利益众生？自未无著，何能以无著法教化？是故书其经文，著七宝牒上，众宝供养，诸天龙鬼神皆亦共来恭敬，供养华香、幡盖，雨于七宝；众生见者，增益信根，则以此法示传佛语，案文演教劝发。一切宝台庄严之具，及萨陀波仑问释提桓因，如经中说。七印印者，是昙无竭真实印，常自手执以印于经。有人言：“七印者，有求佛道七大神，是执金刚种，常给昙无竭菩萨使守护经文，不令魔及魔民改更错乱，为贵敬般若故。”有人但闻演说所发心者，有人见其庄严文字而欢喜发心者，是故庄严宝台，用金牒书，七印印。<br>
      　　问曰：台上书写般若，昙无竭菩萨口所演说般若，虽二处俱有，而书写处不能益人，何以先至台所？<br>
      　　答曰：所书般若，入法宝中。佛宝次第有法宝故，应先供养；昙无竭一人故，僧宝所不摄，是故先供养法宝。又昙无竭菩萨所说者虽是法，而众生取人相故，多生著心；若见所书般若，不生人相，虽取余相，著心少于著人生患，是故先供养经。经法诸佛尚供养，何况昙无竭及萨陀波仑！昙无竭因般若波罗蜜故得供养，所因之本，何得不先供养？是故分所供养具为二分。<br>
      　　问曰：昙无竭有六万婇女，五欲宫殿，云何能以所散华物，化为华台？<br>
      　　答曰：有人言：“诸佛神力，因萨陀波仑所供养物作变化。”有人言：“昙无竭是大菩萨法性生身，为度众生故受五欲。”如昙无竭菩萨名字义中说。<br>
      　　问曰：菩萨法，先于众生中起悲心，欲度众生苦故，求阿耨多罗三藐三菩提；今但见昙无竭神力威德，云何发心？<br>
      　　答曰：发心有种种：有闻说法而发心者，有于众生起慈悲而发心者，有见神通力、大威德而发心者，然后渐渐而生悲心。如智印经中说：依爱而断爱，依慢而断慢。如人闻道法，爱著是法故，舍五欲出家。又闻某甲得阿罗汉果，而生高心：此人无胜我事，彼尚能尔，我何不能？而生大精进，得阿罗汉道。佛道中亦如是，长者女等及五百女人，常深贪势力自在乐，闻往古有人，神力变化，宝物具足，人中受天乐；后见昙无竭台观宫殿，在大法座上坐，天人供养；又见所供养物于虚空中化成大台，心即大喜，发难遭想；知皆从福德因缘，可办是事，是故皆发作佛心。所闻发心者，行皆次第行。如毗摩罗鞊经中说：爱、慢等诸烦恼，皆是佛道根本。是故女人见是事已，生爱乐心，知以福德因缘可得是事故，皆发心。因是爱、慢，后得清净好心，故言佛道根本，譬如莲华生污泥。发心已作愿：如昙无竭所为，我等亦当得是！<br>
      　　尔时，萨陀波仑等，头面礼昙无竭菩萨：华香供养不贵故，先以供养；身贵重故，后礼拜。礼拜已，说本求般若因缘。如经中说：我本求般若时，闻空中声，乃至我今问大师：诸佛从何所来？去至何处？<br>
      　　问曰：萨陀波仑得诸大三昧，所谓破无明、观诸法性等，云何不知空而取佛相深生著？<br>
      　　答曰：新发意菩萨，虽能总相知诸法空、无相，于诸佛所深爱著故，不能解佛相毕竟空，虽知空而不能与空合。何以故？诸佛有无量无边实功德，是菩萨利根故，深入深著。若佛不为是菩萨说空者，是菩萨为爱佛故，能自灭亲族，何况余人！但以解空故无是事。萨陀波仑深著诸佛，故不能知而问大师，今为我说诸佛来去相。我见佛身无厌足故，常不离见诸佛。</p>
<div class="jwbt-box"><div class="jwbt"><a name=j1163-05-48><a href="1163-05.htm#MENU-top">大智度论卷第九十九</div></a></a>
<div class="jwbtbm"><a name=j1163-05-49><a href="1163-05.htm#MENU-top">释昙无竭品第八十九之上</div></div></a></a>
<p>　　【经】“尔时，昙无竭菩萨摩诃萨，语萨陀波仑菩萨言：‘善男子，诸佛无所从来，去亦无所至。何以故？诸法如不动相，诸法如即是佛。善男子，无生法无来无去，无生法即是佛；无灭法无来无去，无灭法即是佛；实际法无来无去，实际法即是佛；空无来无去，空即是佛。善男子，无染无来无去，无染即是佛；寂灭无来无去，寂灭即是佛；虚空性无来无去，虚空性即是佛。善男子，离是诸法更无佛，诸佛如、诸法如，一如无分别。善男子，是如常一，无二、无三，出诸数法，无所有故。譬如春末月，日中热时，有人见焰动，逐之求水望得。于汝意云何？是水从何池、何山、何泉来？今何所去？若入东海、西海、南海、北海？’萨陀波仑言：‘大师，焰中尚无水，云何当有来处、去处？’昙无竭菩萨语萨陀波仑菩萨言：‘善男子，愚夫无智，为热渴所逼，见焰动，无水生水想。善男子，有人分别诸佛有来有去，当知是人皆是愚夫。何以故？善男子，诸佛不可以色身见，诸佛法身无来无去，诸佛来处、去处亦如是。善男子，譬如幻师幻作种种，若象、若马，若牛、若羊，若男、若女，如是等种种诸物。于汝意云何？是幻事从何处来？去至何所？’萨陀波仑菩萨言：‘大师，幻事无实，云何当有来去处？’‘善男子，是人分别佛有来有去亦如是。善男子，譬如梦中，见若象、若马，若牛、若羊，若男、若女。于汝意云何？梦中所见，有来处有去处不？’萨陀波仑言：‘大师，是梦中所见虚妄，云何当有来去？’‘善男子，是人分别佛有来有去亦如是。善男子，佛说诸法如梦，若有众生不知是法义，以名字色身著佛，是人分别诸佛有来有去，不知诸法实际相故，皆是愚夫无智之数。是人数数往来五道，远离般若波罗蜜，远离诸佛法。善男子，佛说诸法如幻、如梦，若有众生如实知，是人不分别诸法，若来若去，若生若灭；若不分别诸法若来若去，若生若灭，则能知佛所说诸法实相。是人行般若波罗蜜，近阿耨多罗三藐三菩提，名为真佛弟子，不虚妄食人信施，是人应受供养，为世间福田。善男子，譬如大海水中诸宝，不从东方来，不从南方、西方、北方、四维、上下来，众生善根因缘故，海生此宝。此宝亦不无因缘而生，是宝皆是从因缘和合生，是宝若灭亦不去至十方，诸缘合故有，诸缘离故灭。善男子，诸佛身亦如是，从本业因缘果报生，生不从十方来，灭时亦不去至十方，但诸缘合故有，诸缘离故灭。善男子，譬如箜篌声，出时无来处，灭时无去处，众缘和合故生：有槽、有颈、有皮、有弦、有柱、有棍，有人以手鼓之，众缘和合而有声；是声亦不从槽出，不从颈出，不从皮出，不从弦出，不从棍出，亦不从人手出，众缘和合尔乃有声。是因缘离时，亦无去处。善男子，诸佛身亦如是，从无量功德因缘生，不从一因一缘一功德生，亦不无因缘有，众缘和合故有。诸佛身不独从一事成，来无所来，去无所至。善男子，应当如是知诸佛来相去相！善男子，亦当知一切法无来去相，汝若知诸佛及诸法无来无去、无生无灭相，必得阿耨多罗三藐三菩提，亦能行般若波罗蜜及方便力。’<br>
      　　“尔时，释提桓因，以天曼陀罗华与萨陀波仑菩萨摩诃萨，作是言：‘善男子，以是华供养昙无竭菩萨摩诃萨，我应当守护供养汝。所以者何？汝因缘力故，今日饶益百千万亿众生，使得阿耨多罗三藐三菩提。善男子，如是善人，甚为难遇！为饶益一切众生故，无量阿僧祇劫受诸勤苦。’萨陀波仑菩萨摩诃萨，受释提桓因曼陀罗华，散昙无竭菩萨上，白言：‘大师！我从今日以身属师，供给供养！’如是白已，合掌师前立。<br>
      　　“是时，长者女及五百侍女白萨陀波仑菩萨言：‘我等从今日亦以身属师。我等以是善根因缘故，当得如是法，亦如师所得；共师世世供养诸佛，世世常供养师！’是时，萨陀波仑菩萨，语长者女及五百女人：‘若汝等以诚心属我者，我当受汝！’诸女言：‘我等以诚心属师，当随师教。’是时，萨陀波仑菩萨，及五百女人，并诸庄严宝物上妙供具，及五百乘七宝车，奉上昙无竭菩萨，白言：‘大师，我持是五百女人奉给大师，是五百乘车随师所用。’尔时，释提桓因赞萨陀波仑菩萨言：‘善哉！善哉！善男子，菩萨摩诃萨舍一切所有，应如是；如是布施，疾得阿耨多罗三藐三菩提。作如是供养说法人，必得闻般若波罗蜜及方便力。过去诸佛本行菩萨道时，亦如是住布施中，得闻般若波罗蜜及方便力，得阿耨多罗三藐三菩提。’尔时，昙无竭菩萨，欲令萨陀波仑菩萨善根具足故，受五百乘车、长者女及五百侍女；受已，还与萨陀波仑菩萨。<br>
      　　“是时，昙无竭菩萨说法日没，起入宫中。萨陀波仑菩萨摩诃萨作是念：‘我为法故来，不应坐卧，当以二事，若行、若立，以待法师从宫中出说法。’尔时，昙无竭菩萨，七岁一心入无量阿僧祇菩萨三昧，及行般若波罗蜜方便力。萨陀波仑菩萨，七岁经行、住立，不坐、不卧，无有睡眠，无欲恚恼，心不著味；但念昙无竭菩萨摩诃萨何时当从三昧起，出而说法。萨陀波仑菩萨过七岁已，作是念：‘我当为昙无竭菩萨摩诃萨敷设法座，昙无竭菩萨摩诃萨当坐上说法。我当洒地清净，散种种华，庄严是处，为昙无竭菩萨摩诃萨，当说般若波罗蜜及方便力故。’<br>
      　　“是时，萨陀波仑与长者女及五百侍女，为昙无竭菩萨摩诃萨敷七宝床，五百女人各脱上衣以敷座上，作是念：‘昙无竭菩萨摩诃萨，当坐此座上，说般若波罗蜜及方便力！’萨陀波仑菩萨敷座已，求水洒地而不能得。所以者何？恶魔隐蔽，令水不现。魔作是念：‘萨陀波仑菩萨求水不得，于阿耨多罗三藐三菩提生一念劣心、异心，则善根不增，智慧不照，于一切智而有稽留。’尔时，萨陀波仑菩萨作是念：‘我当自刺其身，以血洒地，令无尘土来坌大师。我何用此身？此身必当破坏。我从无始生死已来，数数丧身，未曾为法。’即以利刀自刺，出血洒地。萨陀波仑菩萨及长者女并五百侍女皆无异心，恶魔亦不能得便。<br>
      　　“是时，释提桓因作是念：‘未曾有也！萨陀波仑菩萨爱法乃尔，以刀自刺出血洒地！萨陀波仑及众女人心不动转，恶魔波旬不能坏其善根。其心坚固，发大庄严，不惜身命，以深心欲求阿耨多罗三藐三菩提，当度一切众生无量生死苦。’释提桓因赞萨陀波仑菩萨言：‘善哉！善哉！善男子，汝精进力大，坚固难动，不可思议！汝爱法求法，最为无上！善男子，过去诸佛亦如是，以深心爱法、惜法、重法、集诸功德，得阿耨多罗三藐三菩提。’<br>
      　　“萨陀波仑菩萨作是念：‘我为昙无竭菩萨摩诃萨敷法座，扫洒清净已讫，当于何处得好名华，庄严此地？若昙无竭菩萨摩诃萨，法座上坐说法时，亦当散华供养。’释提桓因知萨陀波仑菩萨心所念，即以三千石天曼陀罗华，与萨陀波仑。萨陀波仑受华已，以半散地，留半待昙无竭菩萨摩诃萨，坐法座上说法时当供养。尔时，昙无竭菩萨摩诃萨过七岁已，从诸三昧起，为说般若波罗蜜故，与无量百千万众恭敬围绕，往法座上坐。萨陀波仑菩萨摩诃萨，见昙无竭菩萨摩诃萨时，心得悦乐，譬如比丘入第三禅。<br>
      　　【论】释曰：萨陀波仑菩萨，虽知诸法空无来去相，未能深入，亦不能解种种门；于诸佛身恭敬深重故，不能观空。如大海水波，其力虽大，到须弥山边则退而无用。萨陀波仑亦如是，虽有大空智力，到佛所则亦无用。是故昙无竭菩萨，今为说诸佛无所从来，去亦无所至。此中昙无竭自说因缘，所谓诸法如不动相，诸法如即是佛。<br>
      　　问曰：何等是诸法如？<br>
      　　答曰：诸法实相，所谓性空、无所得、空等诸法门。<br>
      　　问曰：摩诃波罗蜜，于佛法大乘六波罗蜜中第一法；若无佛，则无说般若者。三十二相、八十随形好、十力、四无所畏等，色、无色法等净妙五众和合，是故名为佛。如五指和合名为拳，不得言无拳；名字既异，形亦异，力用亦异，不得言无拳，是故知有佛。<br>
      　　答曰：不然！佛法中有二谛：世谛、第一义谛。世谛故，言佛说般若波罗蜜；第一义故，说诸佛空无来无去。如汝说清净五众和合故名为佛，和合故有，是即为无。如经中佛自说因缘：五众非佛，离五众亦无佛，五众不在佛中，佛不在五众中，佛非五众有。何以故？五众是五，佛是一，一不作五，五不作一。又五众无自性故，虚诳不实。佛自说一切无诳法中，我最第一，是故五众不即是佛。复次，若五众即是佛，诸有五众者，皆应是佛。<br>
      　　问曰：以是难故，我先说第一清净五众，三十二相等名为佛。<br>
      　　答曰：三十二相等，菩萨时亦有，何以不名为佛？<br>
      　　问曰：尔时，虽有相好庄严身，而无一切种智；若一切种智在第一妙色身中，是即名为佛。<br>
      　　答曰：一切种智，般若中说是寂灭相、无戏论，若得是法，则名无所得，无所得故名为佛，佛即是空。如是等因缘故，五众不得即是佛。离是五众亦无佛。所以者何？离是五众，更无余法可说；如离五指更无拳法可说。<br>
      　　问曰：何以故无拳法？形亦异，力用亦异；若但是指者，不应异，因五指合故拳法生；是拳法虽无常生灭，不得言无。<br>
      　　答曰：是拳法若定有，除五指应更有拳可见，亦不须因五指。如是等因缘，离五指更无有拳；佛亦如是，离五众则无有佛。佛不在五众中，五众不在佛中。何以故？异不可得故。若五众异佛者，佛应在五众中，但是事不然。佛亦不有五众。所以者何？离五众无佛，离佛亦无五众。譬如比丘有三衣钵故，可得言有，但佛与五众不得别异，是故不得言佛有五众。如是五众求佛不可得故，当知无佛，佛无故无来无去。<br>
      　　问曰：若无佛即是邪见，云何菩萨发心求作佛？<br>
      　　答曰：此中言无佛，破著佛想，不言取无佛想。若有佛尚不令取，何况取无佛邪见！又佛常寂灭、无戏论相，若人分别、戏论常寂灭事，是人亦堕邪见。离是有无二边处中道，即是诸法实相，诸法实相即是佛。何以故？得是诸法实相，名为得佛。<br>
      　　复次，色等法如相即是佛，色等法性空是如相，诸佛如亦性空。以是故，不来不去，不生不灭。法性、实际、空、无染、寂灭、虚空性，亦如是无来无去。如，乃至虚空性如、佛如是如一，无二、无三等别异。此中自说因缘：何以故？出诸数法，无所有故。如等法是实，是中无有忆想分别；取相故有名字，名字中有数。此中自说因缘：空非实，无所有故。<br>
      　　问曰：若是法无有，云何可见可闻、有苦有乐、有缚有脱等分别诸异？<br>
      　　答曰：此中昙无竭自种种分别譬喻说，所谓如春末月见焰，乃至是人不分别诸法若来若去；焰等中虽无实事，亦能诳人目，生苦乐事。诸法亦如是，虽空无所有，亦能令人得苦、乐、忧、喜事。梦等法，亦如是。<br>
      　　复次，佛有二种身：一者、法身，二者、色身。法身是真佛，色身为世谛故有佛。法身相，上种种因缘说诸法实相，是诸法实相亦无来无去，是故说诸佛无所从来，去亦无所至。若人得诸佛法身相，是名近阿耨多罗三藐三菩提；未得一切智故名为近，以相似故。般若波罗蜜名诸法实相，若能如是行，是为行般若波罗蜜真佛弟子。真佛弟子者，得诸法实相名为佛，得诸法实相差别故，有须陀洹乃至辟支佛、大菩萨；须陀洹等乃至大菩萨，是名真佛弟子。不虚妄食人信施者，布施畜生，虽得百倍果报，而此福有尽有量，不能度众生生死故，名为虚食；须陀洹等乃至佛，诸贤圣受人施，此福果报，乃至涅槃无尽无量，是故说：不虚妄食人信施，是人应受一切众生供养。若须陀洹应受一切凡夫人供养，斯陀含应受凡夫人乃至须陀洹供养，阿那含应受凡夫人及须陀洹、斯陀含供养，阿罗汉应受凡夫人、须陀洹、斯陀含、阿那含供养，辟支佛应受凡夫人及须陀洹乃至阿罗汉供养，近成佛大菩萨应受凡夫人及声闻、辟支佛供养。为世间福田者，如植种良田，成收必多；持戒、禅定、智慧福田，众生植福，获果无量。<br>
      　　上说诸佛无来无去，萨陀波仑及诸听者，意谓诸佛尚无，诸法亦应皆灭，则堕断灭！是故今说因缘法譬喻。昙无竭示萨陀波仑：如汝所著，意谓实有者无，为度众生故，从因缘和合则有像现。欲证明此事，故说譬喻：如大海中生宝，不从十方来，灭亦无所去；亦不无因缘而生，以四天下众生福德因缘故，海生此宝；若劫尽灭时，亦无去处，譬如灯灭，焰无所至。佛身亦尔，从初发心所种善根功德，皆是佛身相好因缘；佛身亦不自在，皆属本因缘业果报故生，是因缘虽久住，性是有为法故，必归无常，散坏则无身。譬如善射之人，仰射虚空，箭去虽远，必当堕地；诸佛身亦如是，虽相好光明，福德成就，名称无量，度人无限，亦归磨灭。<br>
      　　问曰：若众生福德因缘故海生珍宝，何以不近众生处生，而乃在大海难得之处？<br>
      　　答曰：海中亦有众生，龙、阿修罗等用是宝。复次，若宝生人中浊世，贪者覆藏，不令人得。若好世时，珍宝自生人间，无有惜者；如弥勒佛时，珍宝如瓦砾。以懈怠懒惰人惜身，强作愿求乐，是故宝在大海不能得，若大心不惜身命勤求者乃得。大海水喻十方六道国土，诸珍宝即是诸佛。如珍宝为一切众生故生，而懈怠懒惰者所不得；诸佛亦如是，虽为众生故出世，懈怠、小心、贪身著我者不得度。所以者何？诸法皆从众缘和合生，众生有二因缘故得度：一者、内有正见，二者、外有善说法者。诸佛虽善说法，众生内正见不具故，不能尽度。如宝物虽为众生出，而有贫穷众生；诸佛亦如是，虽为众生出，而众生内正见少故，亦不得度。<br>
      　　复有箜篌譬喻：有槽、有颈、有皮、有弦、有棍，有人以手鼓之，众缘和合而有声；如声亦不在众缘中，离众缘亦无声，以因缘和合故有声可闻。诸佛身亦如是，六波罗蜜及方便力，众因缘和合边生；佛身不在六波罗蜜等法中，亦不离六波罗蜜等法。如声不以一因缘，亦非无因缘；佛身亦如是，不从无因缘，亦不从少因缘，诸善法因缘具足故，生诸佛身。<br>
      　　如镜中像，众因缘和合故有，众缘离故无；诸佛亦如是，有诸因缘故出现，诸因缘散故灭。善男子，应如是观诸佛来去相，一切诸法相，亦应如是知！昙无竭语萨陀波仑：善男子，汝能知诸法相不来不去，必得阿耨多罗三藐三菩提不退转，亦必能行般若波罗蜜及方便力。何以故？一切法无障碍故。<br>
      　　问曰：释提桓因，何以化作曼陀罗华与萨陀波仑？<br>
      　　答曰：释提桓因爱乐佛道故，常恭敬诸菩萨。<br>
      　　复次，释提桓因欲摄众生令入佛道故，现天王身，以华与萨陀波仑。萨陀波仑一心求佛道故，诸天来供养，众生见者，皆亦发心；释提桓因为引导众生故，供养萨陀波仑。有人言：“释提桓因深爱敬萨陀波仑，上品来试，试已令身体平复，今复以华与之。”释提桓因力，能与一切人华，以众生无福力故，设当与者，华即变坏；萨陀波仑福德成就故，得必不变，是故与。若一切菩萨供养师时不尽与，应守护供养者。先已说因缘，所谓割肉出血，试以成亲旧故守护。<br>
      　　复次，释提桓因此中自说因缘，所谓汝因缘力故，饶益百千等众生。萨陀波仑取华，如其意供养昙无竭。萨陀波仑初闻师名，后眼见闻法断疑故，以身供养。长者女等亦效萨陀波仑，以身施萨陀波仑。<br>
      　　问曰：萨陀波仑以身供养昙无竭，昙无竭福田大，何以不以身供养，而与萨陀波仑？<br>
      　　答曰：女人智短著多故，不用舍本师，而供养他。又以女身罪秽，心虽清白，为外有讥谤故。<br>
      　　问曰：长者女初舍父母，已属萨陀波仑，今何以复以身施？<br>
      　　答曰：初舍父母，共萨陀波仑诣昙无竭，为法故供养，亦不自以身施，父母亦不以施萨陀波仑。今见萨陀波仑问甚深义，昙无竭为解说，释提桓因欢喜供养；是故发欢喜心，以身供养，以自在心故。又一切女身无所系属，则受恶名。女人之体，幼则从父母，少则从夫，老则从子。是长者女等，虽道路共来，不得久无所属，是故自以身施，而作是愿：如师所得，我等亦当得之。<br>
      　　尔时，萨陀波仑欲以此女供养昙无竭，虑其嫌恨故问：汝等实以诚心供养，我当受汝。诚心者，不自用心，随所处分，如无心物。诸女人等言：实以诚心。即时，萨陀波仑以长者女并诸侍女，及五百乘车，奉上昙无竭。萨陀波仑欲除世人常疑，谓其欺诳长者，将诸女来，是故尽以布施，明己无著。<br>
      　　复次，萨陀波仑如空中声，所闻得解欢喜，如世人所贵，内外物尽以供养，欲深入檀波罗蜜门故。释提桓因知萨陀波仑爱贪等烦恼未尽，而能尽舍内外布施，无复遗余，故赞言善哉！以过去佛为喻：行难事故，得难得果报，所谓阿耨多罗三藐三菩提。<br>
      　　问曰：若昙无竭欲令萨陀波仑善根具足故受，善根者，所谓具足檀波罗蜜，何以故还与萨陀波仑？<br>
      　　答曰：昙无竭大智方便，令萨陀波仑大得福德而无所失，是谓上受。萨陀波仑至诚心施，断诸贪著，不望还得，福德具足。昙无竭思惟萨陀波仑远来，而于五欲心不染著，旧人供养为善，是故还与。又闻诸女先以身上萨陀波仑，人非财物，欲遂其本意故。又是诸女世世为萨陀波仑弟子，如是等因缘故，还与萨陀波仑。<br>
      　　问曰：诸大菩萨说法不应疲极，何以入宫？<br>
      　　答曰：随世人法故。又众香城中众生，不常求道，或时厌息，受五欲乐；诸天常受五欲故，妨废求道。有菩萨所住国，常勤精进，不受五欲。是众香城众生本愿杂受，昙无竭随其志愿，欲引导之故生其国；是故以众生听法疲倦，起入宫中。又未得道者，法虽微妙，常闻故生疲厌心，是众中有是人故。又昙无竭在是中受富乐，人法故日没应息。<br>
      　　是时，萨陀波仑作是念：我为法来，不应坐卧。<br>
      　　问曰：为法故何以不应坐卧？<br>
      　　答曰：无是定法。此人大欲、大精进、恭敬法故，自作是念：我若坐卧，则是懒惰。我初求法时，身尚不惜，何况疲倦！是故不坐卧。大欲精进与坐卧相违故。又坐卧则不勤力，行立则勤力精进，是故常住二威仪以待师出。<br>
      　　问曰：萨陀波仑先知师七岁不出不？<br>
      　　答曰：初来不知故。又复昙无竭亦常七岁不出，以因缘故，自誓七岁入定。萨陀波仑自誓：师未出，终不坐。又大人世间法，尚不自违，何况为道法？又以初求法时，尚不惜身，今立七岁，何足为难！<br>
      　　问曰：人身软弱，何能七岁不坐不卧？<br>
      　　答曰：是时人寿命长，虽复七岁，如今七日。又好世人身福德力大，虽立七岁，不以为难。如胁比丘，年六十始出家，而自结誓：我胁不著席，要尽得声闻所应得事，乃至得六神通阿罗汉。作四阿含优婆提舍，于今大行于世。此人于恶世尚尔，何况萨陀波仑生于好世！又身力虽弱，以心强故，能办其事。复次，一心求佛道者，十方诸佛所念；诸大菩萨及求佛道诸天，益其气力，围绕守护，是故虽住立七岁而不疲极。<br>
      　　问曰：昙无竭入三昧，何以乃至七岁？<br>
      　　答曰：先已答，好世人寿长，虽七岁不以为久。又昙无竭宫殿婇女微妙，五欲与天相似；萨陀波仑等新发意者，心未柔软，疑昙无竭虽说空法，赞叹离欲，谓其心未能舍。是七岁三昧，欲以除众疑故，生贵敬心。闻昙无竭七岁三昧，心口相应，能说、能行，则信受其语，易可得度。譬如痈疮未熟，医则不破，但以药涂令熟，则易破。复次，欲受心生实乐故，入无量三昧。复次，说法有二种：一者、口说法，二者、身现法。今欲以身现法故，入无量三昧，令众生知摄心入慧，得如实智。菩萨三昧者，如菩萨义中说。行般若方便力者，如方便品中说。<br>
      　　萨陀波仑于七岁中，三恶觉观不生，不味于味。是人虽未破烦恼，而集诸善法故，制诸烦恼不令得生，但生一念：昙无竭何时当出？我当从闻般若。过七岁已，作是念：我当为昙无竭敷坐处，扫洒庄严。<br>
      　　问曰：萨陀波仑云何得知过七岁已，昙无竭当出？<br>
      　　答曰：有人言：“先曾七岁，展转闻知。”有人言：“昙无竭初入三昧，自说七岁为限。”如释迦文尼佛告阿难：“我欲一月、二月入禅定。”阿难以告四众。萨陀波仑深爱佛法，敬重昙无竭故，供养庄严说法处。出家菩萨但庄严其心，诣师受法；在家菩萨则庄严说法处，华香供养。<br>
      　　复次，萨陀波仑作是庄严，欲令昙无竭知其爱法欲法相，深心信乐故现是事；是故生心，共五百女等，展力扫洒，自以其金银、珍宝敷座。萨陀波仑等，虽自有妙好茵褥，为爱法情至故，以身所著上衣敷座。求水洒地，魔隐蔽故，求不能得。此中自说因缘：魔作是念，若萨陀波仑求水不得，其心则劣，志愿不满故。又令自鄙其身，我薄福德故，为供养法，求水不得。以自轻忧愁覆心故，福德不增、智慧不照不明者，诸忧愁烦恼覆心故，诸福德、智慧不能照明；譬如日障蔽故，其照不明。魔知其心大，不可沮坏，但小沮坏，令其稽留。<br>
      　　尔时，萨陀波仑自刺其身，出血洒地，欲以淹尘。人血肉虽臭，以其至心求水不得，意不分别香臭好恶，为欲淹尘，不惜身命。又萨陀波仑深心爱著般若波罗蜜故，无所爱惜。有人言：“多有诸天龙鬼神等，常随逐萨陀波仑，佐助守护；是故所出之血，变为香水。”如羼提仙人被割截时，血化为乳。又以无量福德成就故，随愿即成。<br>
      　　问曰：若福德成就，随愿即得，魔不应隐蔽其水？<br>
      　　答曰：是菩萨新发意，能成小愿，未能却魔。此中萨陀波仑自说出血因缘：我从无始生死已来，数数丧身，未曾为法。<br>
      　　问曰：若萨陀波仑爱法，刺身出血，若其身死，谁复听法？<br>
      　　答曰：是事如破骨出髓中答。又此中诸天、大菩萨守护故，令其不死。又复恶魔知其心不可沮坏，水则还出。萨陀波仑等皆无异心者，如人初习慈心，欲为众生及为般若波罗蜜故，不惜身命，既得利刀割身，以痛自逼故，心生悔恨，是名异。是菩萨信力大故，欲得阿耨多罗三藐三菩提果报故，不计是苦。又以深悲心爱念众生，虽受种种苦恼，不以为难；譬如慈母爱子，虽为子受勤苦不净，不以为恶。又复见诸法实相毕竟空故，知是身但是虚诳和合，破是虚诳故，割截身时，不妨阿耨多罗三藐三菩提。<br>
      　　魔不得其便者，如人有疮则受毒，菩萨若有贪欲忧愁疮者，魔得其便；以出血洒地，心不忧愁故，魔不得便。如萨陀波仑心，五百女人心亦如是，敬重萨陀波仑故；见其刺身，应有忧恼，以其愿得满故，不以为愁。<br>
      　　尔时，释提桓因见是事已，叹未曾有者，是人未得无生忍，诸烦恼未断，为供养法故，不惜身命，如诸离欲人无异，割截其身。如断草木。初心既尔，后心转增。复次，未曾有者，此中释提桓因自说因缘：萨陀波仑爱法乃尔，以刀自刺等。释提桓因作是心欢喜已，赞言善哉！赞其爱法、乐法，勤心精进；以过去佛为喻，非但汝今辛苦，过去诸佛求般若亦尔。萨陀波仑闻释提桓因安慰其心已，如火得酥，转更炽盛，作是念：我既敷座洒地，当于何处得好名华庄严法处？<br>
      　　问曰：不见水时，何以不作是念，当于何处得水洒地？<br>
      　　答曰：萨陀波仑以先有水处，即时皆无，知魔所作；是故自于四大分中，刺水分洒地。身中水种虽多，血是命之所在故，刺以洒地。<br>
      　　华不自有，昙无竭出时欲至，不容远求；又所须复多，当以遍覆其地，是故生念欲得。帝释知其念，即以天华中妙者，名曼陀罗，三千石与之，足以周事。帝释所以不以人华与者，欲令发希有心故。萨陀波仑受华已，分作二分：好者留以说法时散，余者覆地。其国俗法，以华覆地，令行其上，以为供养。<br>
      　　尔时，昙无竭如其先要，满七岁已，从三昧起，与无量百千众恭敬围绕，直趣法座，为说般若故。<br>
      　　问曰：若诸菩萨入微妙三昧中，谁能令起？<br>
      　　答曰：行者初入时，自作限齐，然后入定；时至，其心自在从三昧起，悲心故而生觉观。有一比丘入灭受定时，自期闻揵椎时当起。既入已，时僧坊失火，诸比丘惶懅，不打揵椎而去。尔时，过十二岁已，檀越更和合众僧欲起僧坊，方打揵椎，闻揵椎声起，即身散而死。后诸得道者，说其如此。<br>
      　　复次，有人言：“法性生身大菩萨，如诸佛常入三昧，无散乱粗心；以神通力故，能说法、飞行度脱众生。”世俗法故，有出入三昧相，是故虽入微妙三昧而能还出，以大悲心牵故，譬如咒术出龙。大众围绕者，是内眷属；恭敬散华、烧香，随从而出，为说般若波罗蜜故。说般若波罗蜜者，因世谛名字语言，欲示众生第一义不动相故。<br>
      　　萨陀波仑见昙无竭，即得清净欢喜，乐遍其身，如比丘入于三禅。所以者何？多欲众生，虽非净妙，得犹喜乐，何况得见真功德庄严身者！萨陀波仑从空中佛闻昙无竭，即生大欲，得诸三昧。见十方诸佛，复闻十方诸佛说先世因缘：唯有昙无竭能度汝耳！闻是已，增益其心，渴仰欲见，是故中道欲卖身供养。今于众香城七岁不坐不卧欲见昙无竭，如是渴仰，欲乐来久，如人热渴所逼，得浊暖潦水，犹尚欢喜，何况得清冷美水！既以渴仰情久，又昙无竭功德大，是故悦乐。<br>
      　　乐有四种，何以但说第三禅乐，而不说上地定乐及解脱乐？以欲界众生，于三受中多贪乐受。闻涅槃乐无所有，则心不乐喜；以上四禅中断苦乐故，心亦不乐；第三禅中乐，乐之极。复有人言：“萨陀波仑新发意，未入细深妙定故，见昙无竭发欢喜，似如三禅。萨陀波仑自觉我大欢喜故，即时舍喜，得清净法性，遍身安乐，是故以三禅乐为喻。”</p>
<div class="jwbt-box"><div class="jwbt"><a name=j1163-05-50><a href="1163-05.htm#MENU-top">大智度论卷第一百</div></a></a>
<div class="jwbtbm"><a name=j1163-05-51><a href="1163-05.htm#MENU-top">释昙无竭品第八十九之下</div></div></a></a>
<p>　　【经】“尔时，萨陀波仑菩萨摩诃萨及长者女并五百侍女、到昙无竭菩萨摩诃萨所，散天曼陀罗华，头面礼毕，退坐一面。昙无竭菩萨见其坐已，告萨陀波仑菩萨言：‘善男子，谛听！谛受！今当为汝说般若波罗蜜相。善男子，诸法等故，当知般若波罗蜜亦等；诸法离故，当知般若波罗蜜亦离；诸法不动故，当知般若波罗蜜亦不动；诸法无念故，当知般若波罗蜜亦无念；诸法无畏故，当知般若波罗蜜亦无畏；诸法一味故，当知般若波罗蜜亦一味；诸法无边故，当知般若波罗蜜亦无边。诸法无生故，当知般若波罗蜜亦无生；诸法无灭故，当知般若波罗蜜亦无灭。虚空无边故，当知般若波罗蜜亦无边；大海水无边故，当知般若波罗蜜亦无边；须弥山庄严故，当知般若波罗蜜亦庄严；虚空无分别故，当知般若波罗蜜亦无分别。色无边故，当知般若波罗蜜亦无边；受、想、行、识无边故，当知般若波罗蜜亦无边。地种无边故，当知般若波罗蜜亦无边；水种、火种、风种无边故，当知般若波罗蜜亦无边；空种无边故，当知般若波罗蜜亦无边。如金刚等故，当知般若波罗蜜亦等；诸法无分别故，当知般若波罗蜜亦无分别。诸法性不可得故，当知般若波罗蜜性亦不可得；诸法无所有等故，当知般若波罗蜜亦无所有等；诸法无作故，当知般若波罗蜜亦无作；诸法不可思议故，当知般若波罗蜜亦不可思议。’<br>
      　　“是时，萨陀波仑菩萨摩诃萨，即于坐处得诸三昧，所谓诸法等三昧，诸法离三昧，诸法无畏三昧，诸法一味三昧，诸法无边三昧；诸法无生三昧，诸法无灭三昧；虚空无边三昧，大海水无边三昧，须弥山庄严三昧，虚空无分别三昧；色无边三昧，受、想、行、识无边三昧；地种无边三昧，水种、火种、风种、空种无边三昧；如金刚等三昧，诸法无分别三昧，诸法不可思议三昧。如是等，得六百万诸三昧门。”<br>
      　　尔时，佛告须菩提：“如我今于三千大千世界中与诸比丘僧围绕，以是相、以是像貌、以是名字，说般若波罗蜜；萨陀波仑得六百万三昧门，见东南西北方、四维、上、下，如恒河沙等三千大千世界中诸佛与诸比丘恭敬围绕，以如是相、以是像貌、以是名字，说是摩诃般若波罗蜜，亦如是。萨陀波仑菩萨，从是已后，多闻智慧不可思议，如大海水；常不离诸佛，生于有佛土中，乃至梦中未曾不见佛时；一切众难皆悉已断，在所佛土随愿往生。须菩提，当知是般若波罗蜜因缘，能成就菩萨摩诃萨一切功德，得一切种智。以是故，须菩提，诸菩萨摩诃萨，若欲学六波罗蜜，深入诸佛智慧，欲得一切种智，应受持般若波罗蜜，读诵、正忆念、广为人说，亦书写经卷，供养尊重赞叹，香华乃至妓乐。何以故？般若波罗蜜，是过去、未来、现在十方诸佛母，十方诸佛所尊重故。”　　<br>
      　　【论】释曰：昙无竭既出，至法座所，遍观无胜已者，于是而坐。尔时，萨陀波仑菩萨知坐已定，到昙无竭所，头面礼足，一面坐。礼有三种：一者、口礼；二者、屈膝，头不至地；三者、头至地，是为上礼。人之一身，头为最上，足为最下，以头礼足，恭敬之至。昙无竭见其坐已，知从远来，不惜身命，种种勤苦，为欲闻法。初相见时，日垂欲没，少时闻法，昙无竭以日没故，起入宫中。今为法故，七岁渴仰，不生异心；垂欲出时，以血洒地，知其为法不惜身命，其心不退，决定无疑，堪受教化。是故告言：善男子，一心谛听！上疑诸佛来去已断，今但欲闻甚深般若波罗蜜，是故为说般若波罗蜜相。般若波罗蜜相者，如先诸法平等义中说。或有人言：“般若波罗蜜力故，观诸法皆平等，非诸法性平等。”是故昙无竭言：诸法平等故，般若波罗蜜平等。所以者何？因果相似故。初观诸法平等是因，决定心得般若波罗蜜是为果。<br>
      　　问曰：观诸法平等即是般若，般若即是平等，何以分别为因果？<br>
      　　答曰：般若及诸法，虽一相无二无别，行者初观时是因，观竟名为果。如须陀洹道得、向；又如有漏五众，因时名集，果时名苦。色等一切法平等，即是般若波罗蜜平等。<br>
      　　问曰：应说般若波罗蜜相，今何以说平等？因不平故有平，因平故有不平。于般若中亦不一相，亦不异相，汝何以故欲取一相？<br>
      　　答曰：般若波罗蜜甚深微妙，不以方便说，则无解者；是故若分别不等，则生诸烦恼，三毒增长，所谓憎怨、爱亲，爱善、憎不善。菩萨住是二等中，观一切法皆平等：住众生等中，怨亲、憎爱皆悉平等，开福德门，闭诸恶趣；住法等中，于一切法中忆想分别、著心取相皆除灭，但见诸法空，空即是平等。有人得是诸法平等空，直趣菩萨道，于空不戏论；有人虽得平等而生戏论，若观都空，有如是失，如是人于平等即是不等。是故此中为真平等故，说般若波罗蜜等，非是戏论；离平等、不平等二边，是般若波罗蜜相。<br>
      　　问曰：平等者，于般若波罗蜜相已具足，何以故更说离等是般若波罗蜜相？<br>
      　　答曰：经中但说诸法等故般若等，行者取是平等相而生著，是故说般若波罗蜜平等相、自性离，色等诸法自相离故。离义，如相无相品中说。<br>
      　　得此诸法平等，又于平等离，安住空中，空中则不动；戏论不能动，诸烦恼山亦不动，无常时亦不动。所以者何？于一切法得实相故。菩萨住是二空，得不动般若波罗蜜，是则究竟。<br>
      　　若有念，即是有相著处，是故说诸法无念故，当知般若波罗蜜亦无念。无动相是般若波罗蜜，般若波罗蜜诸相灭故。若不念是般若，或迷闷无所趣向。<br>
      　　有戏论者，在大众中，则生怖畏；或于涅槃中不了故，亦生怖畏，是故说无怖畏相是般若波罗蜜。是人虽不决定取诸法相，而深入法性故，于大众中有难论诸相者，心无所畏，于诸法得无相故。又入无生忍法时，知一切法不可得，于是中亦无所畏。所以者何？是菩萨善通达一切法故。<br>
      　　复次，一切法一相，所谓性空；是故般若波罗蜜随一切法故，亦性空一味。<br>
      　　问曰：上已说诸法平等，今何以更说一味？<br>
      　　答曰：空，或时有味，或时无味。若行者为诸见取相分别、好丑筹量，尔时，得是诸法平等空心，大欢喜故名为味；如人为热渴所逼，得清冷水，以为其味无比，随时用故名味。真实毕竟空，则无味不味。复次，一味者，菩萨行般若波罗蜜时，所缘所观，皆为一味；空智力大故，余法皆随而为空。譬如煮石蜜欲熟时，虽异物和合，皆为石蜜；又如大海，百川归之，皆为一味，所谓毕竟空味。色等诸法亦如是，凡夫心中各各别异，入般若波罗蜜中，皆为一味。<br>
      　　边名为相，若有、若无，实观色等诸法，非有非无故无相，无相即是无边；观是已即是无边般若波罗蜜。复次，有人言：“边有二种，常边、断边，世间边、涅槃边，恶边、善边等。此中无如是等诸边故，名为无边般若波罗蜜。”复次，有人言：“边名前际、后际。世间无始故无前际，入无余涅槃故有前际；不复更出故无后际；如是等分别诸边，著世间故畏涅槃。是故般若波罗蜜中，无是一切边，但闻诸法实相无入无出。”<br>
      　　问曰：诸法平等、诸法离，皆是无边，何以复别说？<br>
      　　答曰：有人知诸法平等，知诸法离，则不须说。若有人取相，著是一味故，说无边。昙无竭非但为萨陀波仑故说，萨陀波仑亦不但自为故问，但为众生有种种心、种种行故，于般若波罗蜜相中略说。<br>
      　　无生无灭，如先种种因缘破生灭中说。<br>
      　　虚空无边，如摩诃衍虚空譬喻中说。<br>
      　　大海水无边，须弥庄严，先未说故，今当略说。<br>
      　　问曰：虚空无为，常法故无得其边者，可言无边；大海水在四天中，绕须弥山，有由旬数量，有人能渡，何以言无边？<br>
      　　答曰：无边有二种：一者、实无边，二者、人不能到故无边。海亦有二种：一者、可渡；二者、绕须弥山在九宝山里，广八万四千由旬，世间人不能得边，故言无边。如小海，船力可渡；大海水，船力不可渡，唯有神通者能渡。如外道凡夫能生禅定船，渡欲界、色界海；无色界如大海，深广则不能渡，以不能破我心故。诸贤圣人智慧、禅定翅力，破诸法邪相，得实相故能渡，是故说大海譬喻。<br>
      　　问曰：须弥山一色，何以言庄严？<br>
      　　答曰：外书说须弥山一色，纯是黄金。六足阿毗昙中说：须弥山四边，各以一宝成，金、银、玻璃、琉璃庄严。若诸鸟随所至方，各同其色。难陀、婆难陀龙王兄弟，以身围绕七匝。山顶有三十三天宫，其城七重名为喜见，九百九十九门，一一门边，皆有十六青衣大力鬼神守护。城中高处作殿，名曰最胜；四边有四大园。四天王在四边，有山名游乾陀，各高四万二千由旬，四天王治其上。四大海水，诸阿修罗宫，及诸龙王宫殿，游乾陀等九宝山，日月、五星、二十八宿及诸余星，围绕庄严。如是等种种杂饰以为庄严，视之无厌。般若波罗蜜亦如是，六波罗蜜果报故，作转轮王、梵释天王、净居天王、大自在天；如是等果报，行般若波罗蜜未具足时，受此果报庄严。般若波罗蜜具足时，则有须陀洹果、斯陀含果、阿那含果、阿罗汉果、辟支佛道、阿鞞跋致菩萨、诸佛道果庄严。如须弥山上下皆有庄严，般若波罗蜜庄严亦尔，未具足时，诸天王第一庄严；具足已，诸道果庄严。如须弥山者，劫初立时，四边大风，吹聚地之精味，积为须弥；更有风吹，令坚而成宝；般若波罗蜜亦如是，一切善法中第一坚实、牢固和合以为般若。如须弥山，四边大风，吹大海水波所不能动；般若波罗蜜亦如是，邪见外道戏论及诸魔民所不能动。如须弥山顶四园，诸天到者，受种种乐；般若亦如是，行者能登般若顶，到四禅等诸定园中，受种种乐。复次，有人言：“须弥山，众鸟到者皆同一色；般若波罗蜜亦如是，诸法入中，皆同一相，所谓无相。”<br>
      　　如虚空无分别者，虚空无分别是内、是外，是远、是近，是长、是短，是净、是不净等；般若波罗蜜亦如是，诸法入般若中，亦无内外、善不善等分别。<br>
      　　如五众无边者，五众常遍满世间，般若波罗蜜亦如是，不远离于五众，五众实相即是般若波罗蜜。复次，如色等法，分析破裂，乃至微尘则无方，无方故无边；无色法，无形故无此彼，无此彼故无边。般若波罗蜜亦如是，于一切法，分别色乃至微尘，分别无色法乃至一念中，不见决定有常、乐、我、净，是故说色无边故般若无边，乃至虚空、六种亦如是。<br>
      　　如金刚等者，如天王所执金刚，无憎无爱，随所用处，无不摧碎。诸佛一切智前心，此心中三昧，能断一切结使烦恼颠倒，及习皆灭故，名为如金刚。如金刚三昧相应智慧，观一切法皆平等，般若波罗蜜观诸法平等亦如是。何以故？般若先观诸法平等，然后得是三昧。<br>
      　　诸法无分别者，世间凡夫烦恼力故，种种分别诸法，得诸法实相，则皆破坏变异。是故圣人得般若波罗蜜，不随忆想分别诸法，入空、无相、无作三昧中；若得诸法变异时，则不忧愁，以先来不分别取诸法相故。<br>
      　　诸法性不可得者，一切法皆从因缘和合生，无有无因缘、若少因缘而起者；若从因缘生，则无自性。自性者，名本有决定实事。若性从因缘和合边生，当知未和合时则无；若先无今从因缘和合有者，则知无性。若从因缘而生性者，性即是作法，性名不相待、不相因，常应独有；如是有为法则无，是故言一切诸法性不可得；般若波罗蜜性亦尔。<br>
      　　诸法无所有等故者，诸法性不可得故，众缘亦不可得；众缘亦不可得故，皆是无所有，入无所有中，则皆平等。所以者何？有，故有分别；无，故无分别。如草香、栴檀香，烧时有分别，灭时无分别。<br>
      　　诸法无作者，众生空、法空故，则皆无作。众生所作者，所谓十善、十不善等。法作者，所谓火燃、水流、风动，识、能识，知、能知，如是法，各各自有力。无众生，乃至无知者、见者，无色等乃至一切种智，先已破。破众生故无作者，破法故无所作；但凡夫人颠倒覆故，言有所作。<br>
      　　诸法不可思议者，色等一切法不得决定，若常、若无常，若苦、若乐，若实、若空，若我、若无我，若生灭、若不生灭，若寂灭、若不寂灭，若离、若不离，若有、若无等种种分别门，亦如是不可得思议。所以者何？是法皆从心中忆想分别生，亦不可决定。一切法实性，皆过心心数法，出名字语言道。如前品说：一切诸法平等，一切贤圣不能行、不能到，是故不可思议；般若波罗蜜亦尔，观是法故生。<br>
      　　是时，萨陀波仑即于座上得诸三昧。<br>
      　　问曰：萨陀波仑先已知诸法空相，今种种勤苦，住立七岁，见昙无竭得何等利益？<br>
      　　答曰：萨陀波仑先见诸佛，得诸三昧，贵重般若波罗蜜生著相。今昙无竭七岁从定起，为说般若破其著心。一切法性自空，非般若波罗蜜令其空，是故说：诸法等故，般若波罗蜜等；诸法离相乃至诸法不可思议故，般若不可思议。不令轻贱余法、贵重般若。何以故？不令因般若故，更生垢著。般若波罗蜜虽毕竟清净，多所饶益，复不可取相而生著心；如热金虽好，不可手捉。<br>
      　　萨陀波仑得是教化，断般若中著心，即得诸法等诸三昧。句句解说，散乱心中但有智慧，不名三昧；今从师闻已，一心思惟名为三昧，摄心不散，智慧变成三昧。如风中灯不能照明，在静室闭门，明乃遍照。先已欲界心散乱故，智慧力未成就，今入摄心中，所闻诸法皆名三昧，能破诸烦恼等及魔人民。如水，寒风未至，未成为冰，则无坚用；若成冻冰，能有所蹈。得如是等六百万三昧门：萨陀波仑得闻昙无竭所说法，得诸法中大智慧明，所谓种种诸法实相门。诸法平等，平等是智慧，入萨陀波仑禅定心中，变为三昧。<br>
      　　今欲说三昧、智慧，今世、后世果报故，尔时佛告须菩提：如我今在大众中说般若，以是相、以是像貌、以是名字，说般若波罗蜜；萨陀波仑从昙无竭得是三昧，于三昧中见十方佛在大众中说般若亦如是。须菩提，萨陀波仑从是以后，深爱乐法故，多集诸经，广诵多闻；如阿难佛所说皆能持，萨陀波仑亦如是，多闻智慧不可思议，如大海水，即于是世常不离佛，如是等名为今世果报。舍身常生有佛国中，好修行念佛三昧故，乃至梦中初不离见佛。地狱等诸难皆已永绝，随意往生诸佛国土；以其深入般若波罗蜜，集无量功德故，不随业生。萨陀波仑从一佛土至一佛土，供养诸佛，度脱众生，集无量功德；譬如豪贵长者，从一会至一会。乃至今在大雷音佛所，净修梵行。若有欲求般若波罗蜜者，当如萨陀波仑菩萨，坚正一心，不可倾动！是故当知般若波罗蜜因缘故，能成就一切功德者；诸菩萨得般若者，贪欲、瞋恚等在家罪垢，邪疑、戏论等出家罪垢，皆悉除灭，得心清净；心清净故，得一切功德成就。得一切种智者，所谓得阿耨多罗三藐三菩提。六波罗蜜者，从初地乃至七地，得无生忍法；八地、九地、十地，是深入佛智慧，得一切种智，成就作佛。于一切法得自在者，皆应受持，乃至华香、妓乐。<br>
      　　须菩提虽常乐空行，佛共说般若，又得无诤三昧，故不应嘱累。阿难得闻持陀罗尼，又常亲近世尊，故广嘱累。</p>
<div class="jwbt-box"><div class="jwbtbm"><a name=j1163-05-52><a href="1163-05.htm#MENU-top">释嘱累品第九十</div></div></a></a>
<p>　　【经】尔时，佛告阿难：“于汝意云何？佛是汝大师不？汝是佛弟子不？”<br>
      　　阿难言：“世尊，佛是我大师，修伽陀是我大师，我是佛弟子！”<br>
      　　佛言：“如是，如是，我是汝大师，汝是我弟子。若如弟子所应作者，汝已作竟。阿难，汝用身、口、意慈业供养供给我，亦常如我意，无有违失。阿难，我身现在，汝爱敬供养供给，心常清净；我灭度后，是一切爱敬供养供给事，当爱敬供养般若波罗蜜！乃至第二、第三，以般若波罗蜜嘱累汝。阿难，汝莫忘莫失，莫作最后断种人！阿难，随尔所时，般若波罗蜜在世，当知尔所时，有佛在世说法。阿难，若有书般若波罗蜜，受持、读诵、正忆念，为人广说，恭敬、尊重、赞叹，华香、幡盖、宝衣、灯烛，种种供养，当知是人不离见佛，不离闻法，常亲近佛。”<br>
      　　佛说般若波罗蜜已，弥勒等诸菩萨摩诃萨，慧命须菩提、舍利弗、大目揵连、摩诃迦葉、富楼那弥多隶耶尼子、摩诃俱絺罗、摩诃迦栴延、阿难等，并一切大众，及一切世间诸天、人、揵闼婆、阿修罗等闻佛所说，皆大欢喜。<br>
      　　【论】问曰：佛已断法爱，乃至一切种智、涅槃，不著不取相，今何以种种因缘嘱累是法，似如爱著？<br>
      　　答曰：诸佛大慈悲心，从初发意已来，乃至到涅槃门，常不舍离。于娑罗双树间，以金刚三昧为众生碎身如麻米，何况经法多所饶益而不嘱累？又阿难是未离欲人，未尽知般若波罗蜜力势果报多所利益，是以殷勤嘱累：汝当好受持，无令忘失！是故佛虽于一切法无憎爱，常寂灭相，而嘱累是般若。<br>
      　　问曰：阿难是声闻人，何以以般若波罗蜜嘱累，而不嘱累弥勒等大菩萨？<br>
      　　答曰：有人言：“阿难常侍佛左右，供养所须，得闻持陀罗尼，一闻常不失。既是佛之从弟，又多知多识，名闻广普，四众所依，是能随佛转法轮第三师。佛知舍利弗寿短早灭度故，不嘱累。又阿难是六神通、三明、共解脱五百阿罗汉师，能如是多所利益，是故嘱累。弥勒等诸大菩萨，佛灭度后，各各分散，随至所应度众生国土。弥勒还兜率天上；毗摩罗鞊，文殊师利，亦至所应度众生处。佛又以是诸菩萨深知般若波罗蜜力，不须苦嘱累。阿难是声闻人，随小乘法，是故佛殷勤嘱累。”<br>
      　　问曰：若尔者，法华经、诸余方等经，何以嘱累喜王诸菩萨等？<br>
      　　答曰：有人言：“是时，佛说甚深难信之法，声闻人不在。又如佛说不可思议解脱经，五百阿罗汉虽在佛边而不闻，或时得闻而不能用，是故嘱累诸菩萨。”<br>
      　　问曰：更有何法甚深胜般若者，而以般若嘱累阿难，而余经嘱累菩萨？<br>
      　　答曰：般若波罗蜜非秘密法，而法华等诸经，说阿罗汉受决作佛，大菩萨能受持用；譬如大药师，能以毒为药。复次，如先说，般若有二种：一者、共声闻说；二者、但为十方住十地大菩萨说，非九住所闻，何况新发意者？复有九地所闻，乃至初地所闻，各各不同。般若波罗蜜总相是一，而深浅有异，是故嘱累阿难无咎。<br>
      　　问曰：先见阿閦佛品中嘱累，今复嘱累，有何等异？<br>
      　　答曰：菩萨道有二种：一者、般若波罗蜜道，二者、方便道。先嘱累者，为说般若波罗蜜体竟；今以说令众生得是般若方便竟，嘱累。以是故，见阿閦佛后，说沤和品。般若波罗蜜中虽有方便，方便虽有般若，而随多受名。般若与方便，本体是一，以所用小异故别说；譬如金师以巧方便故，以金作种种异物，虽皆是金，而各异名。<br>
      　　菩萨得是般若波罗蜜实相，所谓一切法性空，无所有寂灭相，即欲灭度；以方便力故，不取涅槃证，是时作是念：一切法性空，涅槃亦空，我今于菩萨功德未具足，不应取证；功德具足，乃可取证。是时，菩萨以方便力，过二地，入菩萨位。住菩萨位中，知甚深微妙无文字法，引导众生，是名方便。复次，有方便，菩萨知一切法毕竟空性、无所有，而能还起善法，行六波罗蜜，不随空。若能生四种事：若疑、若邪见、若入涅槃、若作佛。以般若有如是分别，若能除邪疑，不入涅槃，是为方便。<br>
      　　有人言：“般若波罗蜜多所饶益，于大珍宝聚中最胜。佛知灭度后，多有怨贼欲毁坏者，品品嘱累，犹当无咎，何况二处！”<br>
      　　问曰：若嘱累，何以乃尔殷勤郑重？<br>
      　　答曰：佛随世俗法引导众生，譬如贾客主，欲远出他国，虽以财宝嘱累于子，大价妙宝偏独殷勤，以其子未识妙宝价重故。余人以估客主是识宝价人，而殷勤嘱累，必知其贵；若闻其子赞说宝价，则不信之。佛亦如是。复次，若于余人异众中，赞叹般若嘱累，人则讥佛自称赞法，疑而不信；自于弟子中嘱累，则无嫌。<br>
      　　复有人言：“佛上品中说寂灭相无戏论，是一切智，是中无有决定法可取，则人以为无所可贵；今殷勤嘱累，则知佛不著空法。一切众生中，爱念般若无过佛者，佛知般若恩深故，贵重是般若而殷勤嘱累。”有人言：“佛欲现中道故嘱累：先说诸法空，以遮有边；今殷勤嘱累，则破无边，是则中道。若人谓佛贪心爱著此法，佛已种种因缘说般若波罗蜜空相；若人谓佛堕断灭中，是故殷勤嘱累。如是，则离二边。”<br>
      　　问曰：佛知阿难是弟子，何以故问阿难：汝是我弟子不？我是汝师不？<br>
      　　答曰：佛有恶弟子须那刹多罗等，有少因缘故作弟子，欲于佛所取射法，佛不为说，于是反戒言：“我非佛弟子。”又如须尸摩，为盗法故作弟子。如是等，是名字弟子。又复外道等，谓阿难不得已而在佛边，阿难曾作外道弟子，著草衣，求神仙，今以佛是其亲族，尊重故给侍。以如是等事故，于大众中问阿难：汝是我弟子不？若言是真弟子，当随我敕。是故阿难为欲令人信故重答。佛告阿难：弟子所应作法，汝尽具足。弟子法者，所谓以善身、口、意业供给师。有弟子心好，身、口业不称；有弟子身、口业好，而心不称。若弟子以善心深爱乐师，身、口相称，不惜身命，不难勤劳，自舍其心，随师教敕；阿难尽具足此事。佛告阿难：汝今现在恭敬于我，我灭度后，恭敬般若，亦当如是。<br>
      　　问曰：般若是诸佛师，而阿难何以不恭敬其师，而恭敬佛？<br>
      　　答曰：阿难虽得初道，漏未尽故，不深知法宝，如佛所知。是故佛告阿难：汝恭敬般若，如恭敬我。复次，众生见佛三十二相、八十随形好、丈光明、金色身，多爱敬；般若波罗蜜微妙甚深，无形无色，智者能知。佛身相好，愚智视之，皆无厌足，是故佛以身喻般若。佛在世时，能自遮魔，是故佛告阿难：我灭度后，好守护般若。<br>
      　　问曰：一嘱累则足，何以至三？<br>
      　　答曰：佛深爱般若波罗蜜故，三嘱。<br>
      　　问曰：若深爱者，何限于三？<br>
      　　答曰：诸佛常法，语不过三。若过三不从，执金刚神则以杵拟之。又执金刚神意：若过三不从，则是逆人，便当殛之。是故佛问不过三。复次，若一说犹缓，过三大急，似如凡夫贪著者。复次，受者心有三种，钝根者至三，乃生善心。阿难虽复利根，心向声闻，但一身求度，是故三告。<br>
      　　所以嘱累者，为不令法灭故。汝当教化弟子，弟子复教余人，展转相教；譬如一灯复燃余灯，其明转多。<br>
      　　莫作最后断种人者，世人有子，若不绍继，则名断种，最为可耻。佛以此喻告阿难：汝莫于汝身上令般若断绝！<br>
      　　问曰：如先品中明般若波罗蜜，说亦不增，不说亦不减，毕竟寂灭相，今何以言莫令断灭？譬如虚空，谁能灭者？<br>
      　　答曰：般若波罗蜜虽寂灭，无生无灭相，如虚空不可戏论，而文字语言书般若波罗蜜经卷，为他人说，是此中般若，于此因中而说其果。凡人闻般若波罗蜜微妙，即生著心，取般若相，分别诸法，所谓是善、是不善，是世间、是涅槃等；以分别故，于是法中生著心，著心故斗诤，诤故起诸罪业；如是人名为灭般若波罗蜜。佛告阿难：汝当如般若波罗蜜相，莫著文字语言，教化众生，是名不灭。阿难，随般若在世几时，则知尔许时佛在世，如经中广说。<br>
      　　佛殷勤嘱累，在会众生有疑，是故佛说嘱累因缘，所谓有般若在世，则为佛在。所以者何？般若波罗蜜是诸佛母，诸佛以法为师，法者即是般若波罗蜜。若师在、母在，不名为失利。所以者何？利本在故，是故说若般若在世佛亦在。又法宝不离佛宝，菩萨有三十二相、八十随形好，不名为佛，得法宝故名为佛，法宝即是般若波罗蜜。如人从佛得利，乃至得解脱涅槃；若人于般若中能信行，亦以三乘法而入涅槃。是故说般若在世，如佛在世说法无异。阿难，若有人听受般若，及书持等，当知是人不离见佛、闻法、亲近诸佛。<br>
      　　问曰：有人重罪，三不善业成就，听受书持般若，是人云何当得不离诸佛、闻法、亲近佛？<br>
      　　答曰：是事先品中已答，所谓听法者，有二种人：一者、但听而不信受行，二者、听而信受奉行。如弟子不听、不信受行师语，是名不听；若以一心听闻，信受奉行，厌世爱涅槃，离小乘乐大乘；作如是听受，是名真听。诵、读亦如是。正忆念，随如佛意，离有无二边，行于中道。如所闻受持，及其义解为他人解说，恭敬尊重供养，赞叹华香等，初始微薄；乃至正忆念、为他人说，其心转厚，功德转多，牢固不动。若闻师说，若见经卷，华香等供养：若智者，知般若功德供养者，福德重；不知者，供养福德微薄。福德纯厚者，转身不离见佛、闻法、亲近诸佛；福德微薄者，不言转身得三福报，偿众罪已，久后亦必当得佛。此中佛总说福德，纯厚、微薄，渐渐皆当见十方佛，闻佛所说，渐渐具足六波罗蜜，皆得作佛。佛以佛眼见般若有如是大利益众生故，殷勤嘱累。<br>
      　　问曰：是诸大阿罗汉已证实际，无复忧喜，小喜尚无，何况大欢喜？<br>
      　　答曰：诸大阿罗汉，虽离三界欲，未得一切智慧故，于诸甚深法中犹疑不了；是摩诃般若波罗蜜中了了解说，断除其疑，是故大欢喜。复次，此诸大弟子，已证实际，实际者即是空、无相、无量，无所分别。佛以此寂灭法，种种分别名字、语言、譬喻广说，亦不坏法性，又不与世间相违；诸阿罗汉是法中证故，大欢喜。佛善说是空、无相、无量寂灭法，诸余大众未悉漏尽，信力深故，亦大欢喜；言此法能尽我等生死苦，令得佛道。如是等无量因缘故，大众皆欢喜。<br>
      　　问曰：若佛嘱累阿难是般若波罗蜜，佛般涅槃后，阿难共大迦葉结集三藏，此中何以不说？<br>
      　　答曰：摩诃衍甚深，难信、难解、难行。佛在世时，有诸比丘闻摩诃衍不信、不解故，从座而去，何况佛般涅槃后！以是故不说。<br>
      　　复次，三藏正有三十万偈，并为九百六十万言。摩诃衍甚多无量无限，如此中般若波罗蜜品，有二万二千偈；大般若品，有十万偈；诸龙王、阿修罗王、诸天宫中，有千万亿偈等。所以者何？此诸天、龙、神寿命长久，识念力强故。今此世人，寿命短促，识念力薄，小般若波罗蜜品尚不能读，何况多者？诸余大菩萨所知般若波罗蜜，无量无限。何以故？佛非但一身所说，无量世中或变化无数身，是故所说无量。又有不可思议解脱经十万偈；诸佛本起经、云经、大云经，各各十万偈；法华经、华手经、大悲经、方便经、龙王问经、阿修罗王问经等诸大经，无量无边，如大海中宝，云何可入三藏中？小物应在大中，大物不得入小。若欲问，应言小乘何以不在摩诃衍中？摩诃衍能兼小乘法故，是故不应如汝所问。<br>
      　　复次，有人言：“如摩诃迦葉将诸比丘，在耆阇崛山中集三藏；佛灭度后，文殊尸利、弥勒诸大菩萨，亦将阿难集是摩诃衍。又阿难知筹量众生志业大小，是故不于声闻人中说摩诃衍，说则错乱，无所成办。”佛法皆是一种一味，所谓苦尽解脱味。此解脱味有二种：一者、但自为身，二者、兼为一切众生。虽俱求一解脱门，而有自利、利人之异，是故有大小乘差别。为是二种人故，佛口所说，以文字语言分为二种：三藏是声闻法，摩诃衍是大乘法。<br>
      　　复次，佛在世时，无有三藏名，但有持修多罗比丘，持毗尼比丘，持摩多罗迦比丘。修多罗者，是四阿含中经名，摩诃衍中经名。修多罗有二分：一者、四阿含中修多罗，二者、摩诃衍经名为大。修多罗入二分，亦大乘、亦小乘。二百五十戒、如是语等，名为修多罗。毗尼，名比丘作罪，佛结戒，应行是不应行，作是事得是罪，略说有八十部。亦有二分：一者、摩偷罗国毗尼，含阿波陀那，本生，有八十部；二者、罽宾国毗尼，除却本生、阿波陀那，但取要用作十部。有八十部毗婆沙解释。是故知摩诃般若波罗蜜经等，在修多罗经中，以经大、事异故别说，是故不在集三藏中。</p>
      <p>　　鸠摩罗耆婆法师，以秦弘始三年，岁在辛丑十二月二十日，至长安。四年夏，于逍遥园中西门阁上，为姚天王出此释论；七年十二月二十七日，乃讫。其中兼出经本、禅经、戒律、百论、禅法要解，向五十万言；并此释论，一百五十万言。论初三十四卷，解释一品，是全论具本；二品已下，法师略之，取其足以开释文意而已，不复备其广释，得此百卷。若尽出之，将十倍于此。</p>
<div class="jw-bottom">      <li><a href="1163-04.htm">上一部：乾隆大藏经·大乘论·大智度论一百卷（第六十一卷～第八十卷）</a>
      <li><a href="1164-01.htm">下一部：乾隆大藏经·大乘论·瑜伽师地论一百卷（第一卷～第二十卷）</a></li></div></div>
     <div class="bottom-bt">乾隆大藏经·大乘论·大智度论</div></span></body></html>
