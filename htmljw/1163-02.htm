<!DOCTYPE HTML PUBLIC"-//W3C//DTD HTML 4.0 Transitional//EN">
<html>

<head>
<title>第1163-02部～大智度论一百卷（第二十一卷～第四十卷）</title>
<meta http-equiv="Content-Type" content="text/html; charset=utf-8" />
<meta content="Microsoft FrontPage 4.0" name="GENERATOR">
<meta name="ProgId" content="FrontPage.Editor.Document">
<meta name="viewport" content="width=device-width, initial-scale=1" />
<link href="../class/jw.css" rel="stylesheet" type="text/css">
<SCRIPT type=text/javaScript>
function doZoom(size){
document.getElementById('zoom').style.fontSize=size+'px'}
</SCRIPT>
</head>

<body>
<span id="zoom">

<a name="MENU-top"></a>

<div class="top-bt">
<div class="top-left">大乘论·第1163部</div>
<div class="top-center">大智度论一百卷（第二十一卷～第四十卷）</div>
<div class="top-right">龙树菩萨造姚秦三藏法师鸠摩罗什译</div></div>
<div class=top-bm>
<div class=bm-bt><div class=bm-jbt>· 经名 · 卷数 · 跋序</li></div><div class=bm-jbt-left><div class=bm-jbtbm>· 品名 · 品数 · 译作者</li></div>
<div class=bm-zt>字体：<A href="javascript:doZoom(18)">大</A> <A href="javascript:doZoom(16)">中</A> <A href="javascript:doZoom(15)">小</A></div></div></div>
<div class=bm-bt><div class=bm-jbt><a href="1163-02.htm#j1163-02-1">大智度论卷第二十一</a></div><div class=bm-jbt-left>
<div class=bm-jbtbm><a href="1163-02.htm#j1163-02-2">释初品中八背舍八胜处九次第定十一切处</a></div>
<div class=bm-jbtbm><a href="1163-02.htm#j1163-02-3">释初品中九想义</a></div>
<div class=bm-jbtbm><a href="1163-02.htm#j1163-02-4">释初品中八念</a></div>
</div></div><div class=bm-bt><div class=bm-jbt><a href="1163-02.htm#j1163-02-5">大智度论卷第二十二</a></div><div class=bm-jbt-left>
<div class=bm-jbtbm><a href="1163-02.htm#j1163-02-6">释初品中八念之余</a></div>
</div></div><div class=bm-bt><div class=bm-jbt><a href="1163-02.htm#j1163-02-7">大智度论卷第卷二十三</a></div><div class=bm-jbt-left>
<div class=bm-jbtbm><a href="1163-02.htm#j1163-02-8">释初品中十想</a></div>
<div class=bm-jbtbm><a href="1163-02.htm#j1163-02-9">释初品中十一智</a></div>
</div></div><div class=bm-bt><div class=bm-jbt><a href="1163-02.htm#j1163-02-10">大智度论卷第二十四</a></div><div class=bm-jbt-left>
<div class=bm-jbtbm><a href="1163-02.htm#j1163-02-11">释初品中十力</a></div>
</div></div><div class=bm-bt><div class=bm-jbt><a href="1163-02.htm#j1163-02-12">大智度论卷第二十五</a></div><div class=bm-jbt-left>
<div class=bm-jbtbm><a href="1163-02.htm#j1163-02-13">释初品中四无畏四无碍智</a></div>
</div></div><div class=bm-bt><div class=bm-jbt><a href="1163-02.htm#j1163-02-14">大智度论卷第二十六</a></div><div class=bm-jbt-left>
<div class=bm-jbtbm><a href="1163-02.htm#j1163-02-15">释初品中十八不共法</a></div>
</div></div><div class=bm-bt><div class=bm-jbt><a href="1163-02.htm#j1163-02-16">大智度论卷第二十七</a></div><div class=bm-jbt-left>
<div class=bm-jbtbm><a href="1163-02.htm#j1163-02-17">释初品中大慈大悲</a></div>
</div></div><div class=bm-bt><div class=bm-jbt><a href="1163-02.htm#j1163-02-18">大智度论卷第二十八</a></div><div class=bm-jbt-left>
<div class=bm-jbtbm><a href="1163-02.htm#j1163-02-19">释初品中六神通</a></div>
</div></div><div class=bm-bt><div class=bm-jbt><a href="1163-02.htm#j1163-02-20">大智度论卷第二十九</a></div><div class=bm-jbt-left>
<div class=bm-jbtbm><a href="1163-02.htm#j1163-02-21">释初品中随喜回向等</a></div>
</div></div><div class=bm-bt><div class=bm-jbt><a href="1163-02.htm#j1163-02-22">大智度论卷第三十</a></div><div class=bm-jbt-left>
<div class=bm-jbtbm><a href="1163-02.htm#j1163-02-23">释初品中善根供养</a></div>
</div></div><div class=bm-bt><div class=bm-jbt><a href="1163-02.htm#j1163-02-24">大智度论卷第三十一</a></div><div class=bm-jbt-left>
<div class=bm-jbtbm><a href="1163-02.htm#j1163-02-25">释初品中十八空</a></div>
</div></div><div class=bm-bt><div class=bm-jbt><a href="1163-02.htm#j1163-02-26">大智度论卷第三十二</a></div><div class=bm-jbt-left>
<div class=bm-jbtbm><a href="1163-02.htm#j1163-02-27">释初品中四缘义</a></div>
</div></div><div class=bm-bt><div class=bm-jbt><a href="1163-02.htm#j1163-02-28">大智度论卷第三十三</a></div><div class=bm-jbt-left>
<div class=bm-jbtbm><a href="1163-02.htm#j1163-02-29">释初品中到彼岸等</a></div>
</div></div><div class=bm-bt><div class=bm-jbt><a href="1163-02.htm#j1163-02-30">大智度论卷第三十四</a></div><div class=bm-jbt-left>
<div class=bm-jbtbm><a href="1163-02.htm#j1163-02-31">释初品中信持</a></div>
</div></div><div class=bm-bt><div class=bm-jbt><a href="1163-02.htm#j1163-02-32">大智度论卷第三十五</a></div><div class=bm-jbt-left>
<div class=bm-jbtbm><a href="1163-02.htm#j1163-02-33">释奉钵品第二</a></div>
<div class=bm-jbtbm><a href="1163-02.htm#j1163-02-34">释习相应品第三之一（经修相应品）</a></div>
</div></div><div class=bm-bt><div class=bm-jbt><a href="1163-02.htm#j1163-02-35">大智度论卷第三十六</a></div><div class=bm-jbt-left>
<div class=bm-jbtbm><a href="1163-02.htm#j1163-02-36">释习相应品第三之二</a></div>
</div></div><div class=bm-bt><div class=bm-jbt><a href="1163-02.htm#j1163-02-37">大智度论卷第三十七</a></div><div class=bm-jbt-left>
<div class=bm-jbtbm><a href="1163-02.htm#j1163-02-38">释习相应品第三之三</a></div>
</div></div><div class=bm-bt><div class=bm-jbt><a href="1163-02.htm#j1163-02-39">大智度论卷第三十八</a></div><div class=bm-jbt-left>
<div class=bm-jbtbm><a href="1163-02.htm#j1163-02-40">释往生品第四之一</a></div>
</div></div><div class=bm-bt><div class=bm-jbt><a href="1163-02.htm#j1163-02-41">大智度论卷第三十九</a></div><div class=bm-jbt-left>
<div class=bm-jbtbm><a href="1163-02.htm#j1163-02-42">释往生品第四之二</a></div>
</div></div><div class=bm-bt><div class=bm-jbt><a href="1163-02.htm#j1163-02-43">大智度论卷第四十</a></div><div class=bm-jbt-left>
<div class=bm-jbtbm><a href="1163-02.htm#j1163-02-44">释往生品第四之三</a></div>
<div class=bm-jbtbm><a href="1163-02.htm#j1163-02-45">释叹度品第五</a></div>
<div class=bm-jbtbm><a href="1163-02.htm#j1163-02-46">释舌相品第六</a></div></div></div></div>
<div class="jwzw">
<div class="jwbt-box"><div class="jwbt"><a name=j1163-02-1><a href="1163-02.htm#MENU-top">大智度论卷第二十一</div></a></a>
<div class="jwbtbm"><a name=j1163-02-2><a href="1163-02.htm#MENU-top">释初品中八背舍八胜处九次第定十一切处</div></div></a></a>
<p>　　八背舍者：内有色，外亦观色，是初背舍；内无色，外观色，是第二背舍；净背舍，身作证，第三背舍；四无色定，及灭受想定，是五合为八背舍。背是净洁五欲，离是著心，故名背舍。不坏内、外色，不内、外灭色相，以是不净心观色，是名初背舍。坏内色，灭内色相；不坏外色，不灭外色相，以是不净心观外色，是第二背舍。是二皆观不净：一者、观内、观外；二者、不见内，但见外。何以故？众生有二分行：爱行、见行。爱多者著乐，多缚在外结使行；见多者，多著身见等行，为内结使缚。以是故，爱多者，观外色不净；见多者，观自身不净坏败。<br>
      　　复次，行者初心未细摄，系心一处难，故内、外观；渐习调柔，能内坏色相但观外。<br>
      　　问曰：若无内色相，谁当观外？<br>
      　　答曰：是为得解道，非实道。行者念未来死，火烧，虫啖，埋著土中，皆磨灭；若现在观，亦分别是身，乃至微尘皆无，是名内无色相，外观色。<br>
      　　问曰：二胜处见内、外色，六胜处但见外色；一背舍见内、外色，二背舍但见外色.何以故但内有坏色相，外色不能坏？<br>
      　　答曰：行者眼见是身有死相，取是未来死相以况今身；外四大不见灭相故，难可观无，故不说外色坏。<br>
      　　复次，离色界时，是时亦不见外色。净背舍身作证者，不净中净观，如八胜处说。前八一切处观清净，地、水、火、风，及青、黄、赤、白。观青色如青莲华，如金精山，如优摩伽华，如真青婆罗柰衣；观黄、赤、白，各随色亦如是，总名净背舍。<br>
      　　问曰：若总是净背舍，不应说一切处！<br>
      　　答曰：背舍是初行者，胜处是中行，一切处是久行。不净观有二种：一者、不净，二者、净。不净观中，二背舍，四胜处；净观中，一背舍，四胜处，八一切处。<br>
      　　问曰：行者以不净为净，名为颠倒；净背舍观，云何不颠倒？<br>
      　　答曰：女色不净，妄见为净，是名颠倒；净背舍观一切实青色广大，故不颠倒。<br>
      　　复次，为调心故净观，以久习不净观心厌，以是故习净观非颠倒，亦是中不著故。<br>
      　　复次，行者先观身不净，随身法所有内、外不净，系心观中；是时生厌，淫恚痴薄，即自惊悟：“我为无目，此身如是，云何生著？”摄心实观，无令复错。心既调柔，想身、皮、肉、血、髓不净，除却唯有白骨；系心骨人，若外驰散，摄之令还；深摄心故，见白骨流光，如珂如贝，能照内外诸物，是为净背舍初门。然后观骨人散灭，但见骨光，取外净洁色想。<br>
      　　复次，若金刚、真珠、金银、宝物，若清净地，若净水，如无烟无薪净洁火，若清风无尘。诸青色如金精山，诸黄色如瞻卜华，诸赤色如赤莲华，诸白色如白雪等；取是相，系心净观，随是诸色，各有清净光耀。是时行者得受喜乐，遍满身中，是名净背舍。缘净故，名为净背舍；遍身受乐故，名为身证。得是心乐，背舍五欲，不复喜乐，是名背舍。未漏尽故，中间或结使心生，随著净色；复勤精进，断此著故，如是净观从心想生，譬如幻主观所幻物，知从己出，心不生著，能不随所缘，是时背舍变名胜处。于净观虽胜，未能广大，是时行者还取净相，用背舍力及胜处力故，取是净地相，渐渐遍满十方虚空；水、火、风亦尔。取青相渐令广大，亦遍十方虚空；黄、赤、白亦如是。是时，胜处复变为一切处；是三事一义，转变有三名。<br>
      　　问曰：是三背舍、八胜处、十一切处，是实观？是得解观？若实观，身有皮肉，何以但见白骨人？三十六物合为身法，何以分别散观？四大各自有相，何以灭三大，但观一地大？四色非尽是青，何以都作青观？<br>
      　　答曰：有实观，亦有得解观。身相实是不净，是为实观。外法中有净相，种种色相，是为实净；观净不净，是为实观。以此少许净，广观一切皆是净；取是一水，遍观一切皆是水；取是少许青相，遍一切皆是青。如是等，是为得解观，非实。四无色背舍，如四无色定中观。欲得背舍，先入无色定，无色定是背舍之初门；背舍色，缘无量虚空处。<br>
      　　问曰：无色定亦尔，有何等异？<br>
      　　答曰：凡夫人得是无色定，是为无色；圣人深心得无色定，一向不回，是名背舍。余残识处、无所有处、非有想非无想处，亦如是。背灭受想诸心心数法，是名灭受想背舍。<br>
      　　问曰：无想定何以不名背舍？<br>
      　　答曰：邪见者，不审诸法过失，直入定中，谓是涅槃；从定起时，还生悔心，堕在邪见，是故非背舍。灭受想患厌散乱心故，入定休息，似涅槃法著身中，身得故名身证。</p>
      <p>　　八胜处者：内有色相、外观色少，若好、若丑，是色胜知胜观，是名初胜处；内色相、外观色多，若好、若丑，是色胜知胜观，是名第二胜处；第三、第四亦如是，但以内无色相外观色为异。内亦无色相，外观诸色青、黄、赤、白，是为八胜处。内色相外观色者，内身不坏见外缘少者，缘少故名少，观道未增长故观少因缘；观多畏难摄故，譬如鹿游未调，不中远放。若好、若丑者，初学系心缘中，若眉间，若额上，若鼻端；内身不净相，内身中不净相观外诸色，善业报故名好；不善业报故名丑。<br>
      　　复次，行者如从师所受，观外缘种种不净，是名丑色；行者或时忆念忘故，生净相，观净色，是名好色。<br>
      　　复次，行者自身内系心一处，观欲界中色二种：一者、能生淫欲，二者、能生瞋恚。能生淫欲者是净色，名为好；能生瞋恚者是不净色，名为丑。于缘中自在，胜知胜见：行者于能生淫欲端正色中，不生淫欲；于能生瞋恚恶色中，不生瞋恚。但观色四大因缘和合生，如水沫不坚固，是名若好、若丑。胜处者，行者住是不净门中，淫欲、瞋恚等诸结使未能不随，是名胜处，胜是不净中净颠倒等诸烦恼贼故。<br>
      　　问曰：行者云何内色想外观色？<br>
      　　答曰：是八胜处，深入定心调柔者可得。行者或时见内身不净，亦见外色不净。不净观有二种：一者、三十六物等种种不净；二者、除内外皮肉五藏，但观白骨如珂如雪。三十六物等观是名丑，如珂如雪观是名好。行者内、外观时，心散乱，难入禅；除自身相，但观外色。如阿毗昙中说：行者以得解脱观，见是身死；死已，舆出冢间，若火烧，若虫啖，皆已灭尽；是时但见虫、火，不见身，是名内无色相外观色。行者如教受观身是骨人，若心外散，还摄骨人缘中。何以故？是人初习行，未能观细缘故，是名少色；行者观道转深增长，以此一骨人，遍观阎浮提皆是骨人，是名为多；还复摄念观一骨人，以是故名胜知胜见。<br>
      　　复次，随意五欲中男女相，净洁相，能胜故名为胜处。譬如健人乘马击贼，能破名为胜；又能制御其马，是亦名胜。行者亦如是，能自于不净观中，少能多，多能少，是为胜处；亦能破五欲贼，亦名胜处。内未能坏身，外观色若多、若少，若好、若丑，是初第二胜处。内坏身无色相，观外色若多、若少，若好、若丑，是第三、第四胜处。摄心深入定中，坏内身，观外净，缘青、青色，黄、赤、白、白色，是为后四胜处。<br>
      　　问曰：是后四胜处，十一切处中青等四处，有何等异？<br>
      　　答曰：青一切处，能普缘一切令青；是胜处若多、若少随意观，不令异心夺，观胜是缘，名为胜处。譬如转轮圣王遍胜四天下，阎浮提王胜一天下而已。一切处普遍胜一切缘，胜处但观少色能胜，不能遍一切缘。如是等，略说八胜处。</p>
      <p>　　十一切处者，背舍、胜处已说，此以遍满缘故，名一切处。<br>
      　　问曰：何以无所有处、非有想非无想处，不名一切处？<br>
      　　答曰：是得解之心，安隐快乐，广大无量无边虚空处，是佛所说；一切处中皆有识，能疾缘一切法故，一切法中皆见有识；以是故，二处立一切处。无所有中，无物可广，亦不得快乐，佛亦不说是无所有无边无量。非有想非无想处心钝，难得取相令广大。<br>
      　　复次，虚空处近色界，亦能缘色；识处能缘缘色。又识处起能超入第四禅，第四禅起超入识处；无所有处、非有想非无想处远，无色因缘故，非一切处。是三种法，皆行得胜处。一切处是有漏。初三背舍，第七、第八背舍，是有漏，余残或有漏，或无漏。初二背舍，初四胜处，初禅、二禅中摄；净背舍、后四胜处、八一切处，第四禅中摄；二一切处，即名说空处空处摄，识处识处摄。前三背舍，八胜处，八一切处，皆缘欲界；后四背舍，缘无色界及无漏法。诸妙功德，在根本中；善无色根本不缘下地故。灭受想定非心心数法故无缘，非有想非无想处背舍，但缘无色四阴及无漏法。</p>
      <p>　　九次第定者，从初禅心起，次第入第二禅，不令余心得入，若善若垢，如是乃至灭受想定。<br>
      　　问曰：余者亦有次第，何以但称九次第定？<br>
      　　答曰：余功德皆有异心间生，故非次第。此中深心智慧利，行者自试其心，从一禅心起，次入二禅，不令异念得入。此于功德心柔软，善断法爱故，能心心相次。是次第，二是有漏，七或有漏或无漏，禅中间未到地，不牢固。又是圣人所得，又此大功德不在边地，是故无次第。<br>
      　　八背舍、八胜处、十一切处，九次第定，声闻法中略说。</p>
<div class="jwbt-box"><div class="jwbtbm"><a name=j1163-02-3><a href="1163-02.htm#MENU-top">释初品中九想义</div></div></a></a>
<p>　　【经】“九想：胀想、坏想、血涂想、脓烂想、青想、啖想、散想、骨想、烧想。”　　<br>
      　　【论】问曰：应当先习九想离欲，然后得诸禅，何以故诸禅定后方说九想？<br>
      　　答曰：先赞果报，令行者心乐。九想虽是不净，人贪其果报，故必习行。<br>
      　　问曰：行者云何观是胀想等九事？<br>
      　　答曰：行者先持戒清净，令心不悔故，易受观法，能破淫欲诸烦恼贼。观人初死之日，辞诀言语，息出不反，奄忽已死；室家惊恸，号哭呼天，言说方尔，奄便那去！气灭身冷，无所觉识，此为大畏，无可免处。譬如劫尽火烧，无有遗脱。如说：<br>
      <br>
      　　“死至无贫富，无勤修善恶，无贵亦无贱，老少无免者。<br>
      　　　无祈请可救，亦无欺诳离，无捍挌得脱，一切无免处！”<br>
      <br>
      　　死法，名为永离恩爱之处，一切有生之所恶者；虽甚恶之，无得脱者。“我身不久，必当如是，同于木石，无所别知。我今不应贪著五欲，不觉死至，同于牛羊；牛羊禽兽，虽见死者跳腾哮吼，不自觉悟。我既得人身，识别好丑，当求甘露不死之法。”如说：<br>
      <br>
      　　“六情身完具，智鉴亦明利；而不求道法，唐受身智慧。<br>
      　　　禽兽皆亦知，欲乐以自恣；而不知方便，为道修善事。<br>
      　　　既已得人身，而但自放恣；不知修善事，与彼亦何异！<br>
      　　　三恶道众生，不得修道业；已得此人身，当勉自益利！”<br>
      <br>
      　　行者到死尸边，见死尸胮胀，如韦囊盛风，异于本相，心生厌畏；“我身亦当如是，未脱此法。身中主识，役御此身，视听、言语，作罪、作福，以此自恣，为何所趣？而今但见空舍在此！是身好相，细肤姝媚，长眼直鼻，平额高眉，如是等好，令人心惑；今但见胮胀，好在何处？男女之相，亦不可识。”作此观已，呵著欲心：“此臭屎囊，胮胀可恶，何足贪著！”死尸风热转大，裂坏在地，五藏、屎尿、脓血流出，恶露已现；行者取是坏相以况己身：“我亦如是，皆有是物，与此何异？我为甚惑，为此屎囊薄皮所诳！如灯蛾投火，但贪明色，不知烧身，已见裂坏；男女相灭，我所著者，亦皆如是。”死尸已坏，肉血涂漫，或见杖楚死者，青瘀黄赤，或日曝瘀黑；具取是相，观所著者，若赤白之色，净洁端正，与此何异？既见青瘀黄赤，鸟兽不食，不埋不藏，不久脓烂，种种虫生。行者见已，念此死尸，本有好色，好香涂身，衣以上服，饰以华彩，今但臭坏，脓烂涂染，此是真实分；先所饰彩，皆是假借。若不烧不埋，弃之旷野，为鸟兽所食，鸟挑其眼，狗分其手脚，虎狼刳腹，分掣诶裂，残藉在地，有尽不尽。行者见已，心生厌想，思惟此尸未坏之时，人所著处，而今坏败，无复本相，但见残藉，鸟兽食处，甚可恶畏！鸟兽已去，风日飘曝，筋断骨离，各各异处。行者思惟：“本见身法，和合而有身相，男女皆可分别；今已离散，各在异处，和合法灭，身相亦无，皆异于本。所可爱著，今在何处？”身既离散，处处白骨，鸟兽食已，唯有骨在；观是骨人，是为骨想。骨想有二种：一者、骨人筋骨相连，二者、骨节分离。筋骨相连，破男女、长短、好色、细滑之相；骨节分离，破众生根本实相。骨想复有二种：一者、净，二者、不净。净者，久骨白净，无血无腻，色如白雪；不净者，余血涂染，膏腻未尽。行者到尸林中，或见积多草木，焚烧死尸，腹破眼出，皮色焦黑，甚可恶畏；须臾之间，变为灰烬。行者取是烧想，思惟：“此身未死之前，沐浴香华，五欲自恣；今为火烧，甚于兵刃！此尸初死，形犹似人，火烧须臾，本相都失。一切有身皆归无常，我亦如是！”睹是九想，断诸烦恼，于灭淫欲最胜；为灭淫欲故，说是九想。<br>
      　　问曰：无常等十想，为灭何事故说？<br>
      　　答曰：亦为灭淫欲等三毒。<br>
      　　问曰：若尔者，二相有何等异？<br>
      　　答曰：九想为遮未得禅定，为淫欲所覆故；十想能除灭淫欲等三毒。九想如缚贼，十想如斩杀；九想为初学，十想为成就。<br>
      　　复次，是十想中，不净想摄九想。有人言：“十想中不净想，食不净想，世间不可乐想，摄九想。”复有人言：“十想、九想，同为离欲，俱为涅槃。”所以者何？初死想，动转、言语须臾之间，忽然己死；身体胮胀，烂坏分散，各各变异，是则无常。若有著此法，无常坏时，是即为苦。若无常苦，无得自在者，是则无我。不净、无常、苦、无我，则不可乐。观身如是，食虽在口，脑涎流下，与唾和合成味，而咽与吐无异，下入腹中，即是食不净想。以此九想观身常变，念念皆灭，即是死想。以是九想厌世间乐，知烦恼断则安隐寂灭，即是断想。以是九想遮诸烦恼，即是离想。以是九想厌世间故，知此五众灭更不复生，是处安隐，即是尽想。<br>
      　　复次，九想为因，十想为果，是故先九想，后十想。<br>
      　　复次，九想为外门，十想为内门。是故经言，二为甘露门：一者、不净门，二者、安那般那门。是九想，除人七种染著：或有人染著色，若赤、若白、若赤白、若黄、若黑；或有人不著色，但染著形容、细肤纤指、修目高眉；或有人不著容、色，但染著威仪进止、坐起行住、礼拜、俯仰、扬眉、顿[目+妾]、亲近、按摩；或有人不著容、色、威仪，但染著言语、软声、美辞、随时而说、应意承旨能动人心；或有人不著容、色、威仪、软声，但染著细滑、柔肤软肌、热时身凉、寒时体温；或有人皆著五事；或有人都不著五事，但染著人相若男若女。虽得上六种欲，不得所著之人，犹无所解，舍世所重五种欲乐而随其死。死想，多除威仪、语言爱；胮胀想、坏想，啖想、散想，多除形容爱；血涂想、青瘀想、脓烂想，多除色爱；骨想、烧想，多除细滑爱；九想除杂爱，及所著人爱；啖想、散想、骨想，遍除人爱；啖残离散白骨中，不见有人可著。以是九想观离爱心，瞋、痴亦微薄；不净中净颠倒，痴故著是身。今以是九想，披析身内，见是身相，痴心薄；痴心薄，则贪欲薄；贪欲薄，则瞋亦薄。所以者何？人以贪身故生瞋，今观身不净，心厌故不复贪身，不贪身故不复生瞋。三毒薄故，一切九十八使山皆动；渐渐增进其道，以金刚三昧摧碎结山。九想虽是不净观，依是能成大事；譬如大海中臭尸，溺人依以得渡。<br>
      　　问曰：是九想有何性？何所缘？何处摄？<br>
      　　答曰：取想性，缘欲界身，色想众摄，亦身念处少分；或欲界摄，或初禅、二禅、四禅摄。未离欲散心人得，欲界系；离欲人心得，色界系。胮胀等八想，欲界、初禅、二禅中摄；净骨想，欲界、初禅、二禅、四禅中摄。三禅中多乐，故无是想。是九想，是开身念处门，身念处开三念处门，是四念处开三十七品门，三十七品开涅槃城门。入涅槃，离一切忧恼诸苦，灭五众因缘生故，受涅槃常乐。<br>
      　　问曰：声闻人如是观，心厌离欲，疾入涅槃。菩萨怜愍一切众生，集一切佛法，度一切众生，不求疾入涅槃故，观是九想，云何不堕二乘证？<br>
      　　答曰：菩萨于众生心生怜愍，知众生以三毒因缘故，受今世、后世身心苦痛。是三毒终不自灭，亦不可以余理得灭；但观所著内、外身相，然后可除。以是故，菩萨欲灭是淫欲毒故，观是九想。如人怜愍病者，合和诸药以疗之；菩萨亦如是，为著色众生，说是青瘀想等，随其所著，分别诸相，如先说。是为菩萨行九想观。<br>
      　　复次，菩萨以大慈悲心，行是九想，作是念：“我未具足一切佛法，不入涅槃。是为一法门，我不应住此一法门，我当学一切法门。”以是故，菩萨行九想无所妨。菩萨行是九想，或时厌患心起，如是不净身可恶可患，欲疾取涅槃。尔时，菩萨作是念：“十方诸佛说一切法相空，空中无无常，何况有不净？但为破净颠倒故习行不净，是不净皆从因缘和合生，无有自性，皆归空相。我今不应取是因缘和合生无自性不净法，欲疾入涅槃。”经中亦有是说：若色中无味相，众生不应著色；以色中有味故，众生起著。若色无过罪，众生亦无厌色者；以色实有过恶故，观色则厌。若色中无出相，众生亦不能于色得解脱；以色有出相故，众生于色得解脱。味是净相因缘，以是故，菩萨不于不净中没，早取涅槃。九想义，分别竟。</p>
<div class="jwbt-box"><div class="jwbtbm"><a name=j1163-02-4><a href="1163-02.htm#MENU-top">释初品中八念</div></div></a></a>
<p>　　【经】“念佛、念法、念僧、念戒、念舍、念天、念入出息、念死。”　　<br>
      　　【论】问曰：何以故九想次第有八念？<br>
      　　答曰：佛弟子于阿兰若处，空舍、冢间，山林、旷野，善修九想，内、外不净观，厌患其身而作是念：“我云何担是底下不净屎尿囊自随？”[(墙-土)+欠]然惊怖，及为恶魔作种种恶事来恐怖之，欲令其退。以是故，佛次第为说八念。如经中说，佛告诸比丘：“若于阿兰若处，空舍、冢间，山林、旷野，在中思惟，若有怖畏，衣毛为竖，尔时当念佛：佛是多陀阿伽度、阿罗诃、三藐三佛陀，乃至婆伽婆。恐怖则灭。若不念佛，当应念法：佛法清净，巧出善说，得今世报，指示开发；有智之人心力能解。如是念法，怖畏则除。若不念法，则当念僧：佛弟子众修正道，随法行，僧中有阿罗汉向、阿罗汉，乃至须陀洹向、须陀洹，四双八辈；是佛弟子众应供养，合掌恭敬，礼拜迎送，世间无上福田。作如是念僧，恐怖即灭。”佛告诸比丘：“释提桓因与阿修罗斗，在大阵中时，告诸天众：汝与阿修罗斗时，设有恐怖，当念我七宝幢，恐怖即灭。若不念我幢，当念伊舍那天子（帝释左面天王）宝幢，恐怖即除；若不念伊舍那宝幢，当念婆楼那天子（右面天王）宝幢，恐怖即除。”以是故，知为除恐怖因缘故，次第说八念。<br>
      　　问曰：经中说三念因缘除恐怖，五念复云何能除恐怖？<br>
      　　答曰：是比丘自念布施、持戒功德，怖畏亦除。所以者何？若破戒心，畏堕地狱；若悭贪心，畏堕饿鬼及贫穷中。自念“我有是净戒、布施”，若念净戒，若念布施，心则欢喜，作是言：“若我命未尽，当更增进功德；若当命终，不畏堕恶道！”以是故，念戒、施亦能令怖畏不生。念上诸天皆是布施、持戒果报，“此诸天以福德因缘故生彼，我亦有是福德。”以是故，念天亦能令怖畏不生。十六行念安那般那时，细觉尚灭，何况恐怖粗觉？念死者，念五众身，念念生灭，从生已来，常与死俱，今何以畏死？是五念，佛虽不说，亦能除恐怖。所以者何？念他功德以除恐怖则难，自念己事以除恐怖则易，以是故佛不说。<br>
      　　问曰：云何是念佛？<br>
      　　答曰：行者一心念佛，得如实智慧，大慈大悲成就，是故言无错谬，粗细、多少、深浅，皆无不实；皆是实故，名多陀阿伽度。亦如过去、未来、现在十方诸佛，于众生中起大悲心，行六波罗蜜，得诸法相，来至阿耨多罗三藐三菩提中；此佛亦如是，是名多陀阿伽度。如三世十方诸佛，身放大光明，遍照十方，破诸黑闇；心出智慧光明，破众生无明闇冥；功德、名闻亦遍满十方，去至涅槃；此佛亦如是去，以是故亦名多陀阿伽度。有如是功德故，应受一切诸天世人最上供养，是故名阿罗诃。若有人言：“何以故但佛如实说，如来如去故，应受最上供养？”以佛得正遍智慧故；正名诸法不动不坏相，遍名不为一法二法故，以悉知一切法无余不尽，是名三藐三佛陀。是正遍智慧，不从无因而得，亦不从天得；是中依智慧、持戒具足故，得正遍智慧。智慧名菩萨从初发意，乃至金刚三昧相应智慧；持戒名菩萨从初发意，乃至金刚三昧身业、口业清净随意行；是故名鞞阇遮罗那三般那。若行是二行得善去，如车有两轮；善去者，如先佛所去处，佛亦如是去，故名修伽陀。若有言佛自修其法，不知我等事，以是故知世间；知世间因，知世间尽，知世间尽道故，名为路迦惫。知世间已，调御众生，于种种师中最为无上，以是故名阿耨多罗富楼沙昙藐婆罗提。能以三种道灭三毒，令众生行三乘道，以是故名贳多提婆魔[少/兔]舍喃。若有言，以何事故能自利益无量？复能利益他人无量？佛一切智慧成就故，过去、未来、现在，尽不尽，动不动，一切世间了了悉知故，名为佛陀。得是九种名号，有大名称，遍满十方，以是故名婆伽婆。经中佛自说如是名号，应当作是念佛。<br>
      　　复次，一切种种功德，尽在于佛。佛是劫初转轮圣王摩诃三摩陀等种，阎浮提中智慧威德，诸释子中生，贵姓憍昙氏。生时光明遍三千大千世界，梵天王持宝盖、释提桓因以天宝衣承接，阿那婆蹋多龙王、婆伽多龙王以妙香汤澡浴。生时地六种动，行至七步，安详如象王，观视四方，作师子吼：“我是末后身，当度一切众生！”阿私仙人相之，告净饭王：“是人足下千辐轮相，指合缦网，当自于法中安平立，无能动、无能坏者。手中德字，缦网庄严，当以此手安慰众生，令无所畏。如是乃至肉骨髻相，如青珠山顶，青色光明从四边出，头中顶相无能见上，若天、若人无有胜者。白毫眉间峙，白光逾玻璃。净眼长广，其色绀青。鼻高直好，甚可爱乐。口四十齿，白净利好；四牙上白，其光最胜。唇上下等，不大不小，不长不短。舌薄而大，软赤红色，如天莲华。梵声深远，闻者悦乐，听无厌足。身色妙好，胜阎浮檀金。大光周身，种种杂色，妙好无比。以如是等三十二相具足，是人不久出家，得一切智成佛。”佛身功德如是，应当念佛。<br>
      　　复次，佛身功德身力，胜于十万白香象宝，是为父母遗体力；若神通功德力，无量无限。佛身以三十二相、八十随形好庄严，内有无量佛法功德故，视之无厌。见佛身者，忘世五欲，万事不忆；若见佛身一处，爱乐无厌，不能移观。佛身功德如是，应当念佛。<br>
      　　复次，佛持戒具足清净，从初发心修戒，增积无量，与怜愍心俱，不求果报，不向声闻、辟支佛道，不杂诸结使，但为自心清净，不恼众生故，世世持戒。以是故，得佛道时，戒得具足，应如是念佛戒众。<br>
      　　复次，佛定众具足。<br>
      　　问曰：持戒以身、口业清净故可知；智慧以分别说法，能除众疑故可知。定者，余人修定尚不可知，何况于佛？云何得知？<br>
      　　答曰：大智慧具足故，当知禅定必具足。譬如见莲华大，必知池亦深大；又如灯明大者，必知酥油亦多；亦以佛神通变化力无量无比故，知禅定力亦具足；亦如见果大故，知因亦必大。<br>
      　　复次，有时佛自为人说：“我禅定相甚深。”如经中说：佛在阿头摩国林树下坐，入禅定。是时大雨，雷电霹雳，有四特牛、耕者二人，闻声怖死。须臾便晴，佛起经行。有一居士礼佛足已，随从佛后，白佛言：“世尊，向者雷电霹雳，有四特牛、耕者二人，闻声怖死。世尊闻不？”佛言：“不闻！”居士言：“佛时睡耶？”佛言：“不睡！”曰：“入无心想定耶？”佛言：“不也！我有心想，但入定耳！”居士言：“未曾有也！”诸佛禅定大为甚深，有心想在禅定，如是大声觉而不闻。如余经中，佛告诸比丘：“佛入、出诸定，舍利弗、目揵连尚不闻其名，何况能知？何者是？如三昧王三昧、师子游戏三昧等；佛入其中，能令十方世界六种震动，放大光明，化为无量诸佛，遍满十方。”如阿难一时心生念：“过去燃灯佛时，时世好，人寿长，易化度。今释迦牟尼佛时世恶，人寿短，难教化，佛事未讫而入涅槃耶？”清旦以是事白佛，言已，日出。佛时入日出三昧，如日出光明照阎浮提；佛身如是，毛孔普出光明，遍照十方恒河沙等世界。一一光中出七宝千叶莲华，一一华上皆有坐佛，一一诸佛皆放无量光明；一一光中皆出七宝千叶莲华，一一华上皆有坐佛。是诸佛等遍满十方恒河沙等世界，教化众生：或有说法，或有默然，或以经行，或神通变化，身出水、火。如是等种种方便，度脱十方五道众生。阿难承佛威神，悉见是事。佛摄神足，从三昧起，告阿难：“见是事不？闻是事不？”阿难言：“蒙佛威神，已见、已闻！”佛言：“佛有如是力，能究竟佛事不？”阿难言：“世尊，若众生满十方恒河沙等世界中，佛寿一日，用如此力，必能究竟施作佛事。”阿难叹言：“未曾有也！世尊，诸佛法无量不可思议！”以是故，知佛禅定具足。<br>
      　　复次，佛慧众具足。从初发心，于阿僧祇劫中，无法不行，世世集诸功德，一心专精，不惜身命以求智慧，如萨陀波仑菩萨。<br>
      　　复次，以善修大悲智慧故，具足慧众；余人无是大悲，虽有智慧不得具足。大悲欲度众生，求种种智慧故，及断法爱，灭六十二邪见，不堕二边：若受五欲乐，若修身苦道；若断灭，若计常；若有、若无等，如是诸法边。<br>
      　　复次，佛慧无上，彻鉴无比，从甚深禅定中生故，诸粗细烦恼所不能动故，善修三十七品、四禅、四无量心、四无色定、八背舍、九次第定等诸功德故，有十力、四无所畏、四无碍智、十八不共法，得无碍不可思议解脱故，佛慧众具足。<br>
      　　复次，能降伏外道大论议师，所谓优楼频螺迦葉、摩诃迦葉、舍利弗、目揵连、萨遮尼揵子、婆蹉、首罗、长爪等。大论议师辈皆降伏，是故知佛慧众具足。<br>
      　　复次，佛三藏、十二部经、八万四千法聚，见是语言多故，知智慧亦大。譬如居士，清朝见大雨处，语众人言：“昨夜雨龙，其力甚大！”众人言：“汝何以知之？”答言：“我见地湿、泥多，山崩、树折，杀诸鸟兽，以此故知龙力为大。”佛亦如是，甚深智慧，虽非眼见，雨大法雨，诸大论师及释梵天王皆以降伏，以是可知佛智慧多。<br>
      　　复次，诸佛得无碍解脱故，于一切法中智慧无碍。<br>
      　　复次，佛此智慧皆清净，出诸观上，不观诸法常相、无常相，有边相、无边相，有去相、无去相，有相、无相，有漏相、无漏相，有为相、无为相，生灭相、不生灭相，空相、不空相，常清净无量如虚空，以是故无碍。若观生灭者，不得观不生灭；观不生灭者，不得观生灭。若不生灭实，生灭不实；若生灭实，不生灭不实。如是等诸观皆尔，得无碍智故，知佛慧众具足。<br>
      　　复次，念佛解脱众具足。佛解脱诸烦恼及习，根本拔故，解脱真不可坏，一切智慧成就故，名为无碍解脱。成就八解脱，甚深遍得故，名为具足解脱。<br>
      　　复次，离时解脱及慧解脱故，便具足成就共解脱。成就如是等解脱故，名具足解脱众。<br>
      　　复次，破魔军故得解脱，离烦恼故得解脱，离遮诸禅法故得解脱，于诸禅定入出自在无碍故。<br>
      　　复次，菩萨于见谛道中，得深十六解脱：一、苦法智相应有为解脱；二、苦谛断十结尽，得无为解脱。如是乃至道比智思惟道中，得十八解脱：一、或比智或法智相应有为解脱；二、断无色界三思惟结故，得无为解脱；如是乃至第十八尽智相应有为解脱；及一切结使尽，得无为解脱。如是诸解脱和合，名为解脱众具足。<br>
      　　复次，念佛解脱知见众具足。解脱知见众有二种：一者、佛于解脱诸烦恼中，用尽智自证知，知苦已，断集已，证尽已，修道已，是为尽智解脱知见众；知苦已不复更知，乃至修道已不复更修，是为无生智解脱知见众。二者、佛知是人入空门得解脱，是人无相门得解脱，是人无作门得解脱；是人无方便可令解脱，是人久久可得解脱，是人不久可得解脱，是人即时得解脱；是人软语得解脱，是人苦教得解脱，是人杂语得解脱；是人见神通力得解脱，是人说法得解脱；是人淫欲多，为增淫欲得解脱；是人瞋恚多，为增瞋恚得解脱；如难陀、优楼频骡龙是。如是等种种因缘得解脱，如法眼中说。于是诸解脱中了了知见，是名解脱知见众具足。<br>
      　　复次，念佛一切智、一切见，大慈、大悲，十力、四无所畏，四无碍智、十八不共法等；念如佛所知无量不可思议诸功德，是名念佛。是念在七地中，或有漏、或无漏；有漏者有报，无漏者无报。三根相应：乐、喜、舍根。行得，亦果报得：得者，如此间国中，学念佛三昧；果报得者，如无量寿佛国人，生便自然能念佛。如是等，如阿毗昙中广分别。</p>
<div class="jwbt-box"><div class="jwbt"><a name=j1163-02-5><a href="1163-02.htm#MENU-top">大智度论卷第二十二</div></a></a>
<div class="jwbtbm"><a name=j1163-02-6><a href="1163-02.htm#MENU-top">释初品中八念之余</div></div></a></a>
<p>　　念法者，如佛演说，行者应念：“是法巧出，得今世果，无热恼，不待时，能到善处，通达无碍。”<br>
      　　巧出者，二谛不相违故，所谓世谛、第一义谛，智者不能坏，愚者不起诤故。是法亦离二边，所谓若受五欲乐、若受苦行；复离二边，若常、若断，若我、若无我，若有、若无，如是等二边不著，是名巧出。诸外道辈自贵其法，毁贱他法故，不能巧出。<br>
      　　得今世果者，离爱因缘世间种种苦，离邪见因缘种种论议斗诤，身心得安乐。如佛说：<br>
      <br>
      　　“持戒者安乐，身心不热恼，卧安觉亦安，名声亦远闻。”<br>
      <br>
      　　复次，此佛法中因缘展转生果，所谓持戒清净故心不悔，心不悔故生法欢喜，法欢喜故身心快乐，身心快乐故能摄心，摄心故如实知，如实知故得厌，得厌故离欲，离欲故得解脱，得解脱果报得涅槃，是名得今世果。外道法空行苦，无所得。如阎浮阿罗汉得道时自说：<br>
      <br>
      　　“我昔作外道，五十有五年，但食干牛屎，裸形卧棘上。<br>
      <br>
      　　“我受如是辛苦，竟无所得；不如今得见佛闻法，出家三月，所作事办，得阿罗汉。”<br>
      　　以是故，知佛法得今世果。<br>
      　　问曰：若佛法得今世果，何以故佛诸弟子有无所得者？<br>
      　　答曰：行者能如佛所说，次第修行，无不得报。如病人随良医教，将和治法，病无不差；若不随佛教，不次第行，破戒乱心，故无所得，非法不良也！<br>
      　　复次，诸未得道者，今世虽不得涅槃，后世得受福乐，渐次当得涅槃，终不虚也。如佛所说：“其有出家为涅槃者，若迟若疾，皆当得涅槃。”如是等能得今世果。<br>
      　　无热恼者，热恼有二种：身恼、心恼。身恼者，系缚牢狱，考掠、刑戮等；心恼者，淫欲、瞋恚、悭贪、嫉妒因缘故，生忧愁、怖畏等。此佛法中，持戒清净故，身无是系缚牢狱、考掠、刑戮等恼；心离五欲，除五盖，得实道故，无是淫欲、瞋恚、悭贪、嫉妒、邪疑等恼，无恼故无热。<br>
      　　复次，无漏禅定生喜乐，遍身受故，诸热则除。譬如人大热闷，得入清凉池中，冷然清了，无复热恼。<br>
      　　复次，诸烦恼若属见、若属爱，是名热；佛法中无此故，名无热恼。<br>
      　　不待时者，佛法不待时而行，亦不待时与果。外道法，日未出时受法，日出时不受法；或有日出时受，日未出不受；有昼受、夜不受，有夜受、昼不受。佛法中无受待时，随修八圣道时，便得涅槃。譬如火得薪便燃，无漏智慧生时，便能烧诸烦恼，不待时也。<br>
      　　问曰：如佛说，有时药、时衣、时食；若人善根未熟，待时当得，何以言无时？<br>
      　　答曰：此时者，随世俗法，为佛法久住故，结时戒；若为修道得涅槃，及诸禅定、智慧微妙法，不待时也。诸外道法皆待时节，佛法但待因缘具足。若虽持戒、禅定，而智慧未成就，不能成道；若持戒、禅定、智慧皆成就，便得果，不复待时。<br>
      　　复次，久久得果名为时，即时得不名时。譬如好染一入便成；心净人亦如是，闻法即染，得法眼净，是名不待时。<br>
      　　能到善处者，是三十七无漏道法，能将人到涅槃；譬如入恒河，必得至大海。诸余外道法，非一切智人所说，邪见杂故，将至恶处；或将至天上，还堕受苦，皆无常故，不名善处。<br>
      　　问曰：无有将去者，云何得将至善处？<br>
      　　答曰：虽无将去者，但诸法能将诸法去；无漏善五众断，五众中强名众生，将去入涅槃。如风吹尘，如水漂草；虽无将去者，而可有去。<br>
      　　复次，因缘和合无有作，亦无有将去者，而果报属因缘，不得自在，是即名为去。<br>
      　　通达无碍者，得佛法印故，通达无碍；如得王印，则无所留难。<br>
      　　问曰：何等是佛法印？<br>
      　　答曰：佛法印有三种：一者、一切有为法，念念生灭皆无常；二者、一切法无我；三者、寂灭涅槃。<br>
      　　行者知三界皆是有为，生灭作法，先有今无，今有后无，念念生灭，相续相似生故，可得见知；如流水、灯焰、长风，相似相续故，人以为一。众生于无常法中常颠倒故，谓去者常住，是名一切作法无常印。<br>
      　　一切法无我，诸法内无主、无作者、无知、无见、无生者、无造业者，一切法皆属因缘；属因缘故不自在，不自在故无我，我相不可得故。如破我品中说，是名无我印。<br>
      　　问曰：何以故但作法无常，一切法无我？<br>
      　　答曰：不作法无因无缘故，不生不灭；不生不灭故，不名为无常。<br>
      　　复次，不作法中，不生心著颠倒；以是故，不说是无常，可说言无我。有人说：“神是常遍知相。”以是故，说一切法中无我。<br>
      　　寂灭者是涅槃，三毒、三衰火灭故，名为寂灭印。<br>
      　　问曰：寂灭印中，何以但一法，不多说？<br>
      　　答曰：初印中说五众，二印中说一切法皆无我，第三印中说二印果，是名寂灭印。一切作法无常，则破我所外五欲等；若说无我，破内我法；我、我所破故，是名寂灭涅槃。行者观作法无常，便生厌世苦；既知厌苦，存著观主，谓能作是观，以是故有第二法印，知一切无我。于五众、十二入、十八界、十二因缘中，内外分别推求，观主不可得；不可得故，是一切法无我。作如是知已，不作戏论，无所依止，但归于灭，以是故说寂灭涅槃印。<br>
      　　问曰：摩诃衍中说诸法不生不灭，一相所谓无相，此中云何说一切有为作法无常名为法印？二法云何不相违？<br>
      　　答曰：观无常，即是观空因缘；如观色念念无常，即知为空。过去色灭坏，不可见故，无色相；未来色不生，无作无用，不可见故，无色相；现在色亦无住，不可见、不可分别知故，无色相。无色相即是空，空即是无生无灭。无生无灭及生灭，其实是一，说有广略。<br>
      　　问曰：过去、未来色，不可见故，无色相；现在色住时可见，云何言无色相？<br>
      　　答曰：现在色亦无住时，如四念处中说：若法后见坏相，当知初生时坏相，以随逐微细故不识。如人著屐，若初日新而无有故，后应常新，不应有故。若无故应是常，常故无罪无福，无罪无福故，则道俗法乱。<br>
      　　复次，生灭相常随作法，无有住时；若有住时，则无生灭。以是故，现在色无有住。住中亦有生灭，是一念中住，亦是有为法故，是名通达无碍。如是应念法。<br>
      　　复次，法有二种：一者、佛所演说三藏、十二部、八万四千法聚；二者、佛所说法义，所谓持戒、禅定、智慧、八圣道及解脱果、涅槃等。行者先当念佛所演说，次当念法义。念佛所演说者，佛语美妙，皆真实，有大饶益。佛所演说，亦深亦浅：观实相故深，巧说故浅；重语无失，各各有义故。佛所演说住四处，有四种功德庄严：一、慧处，二、谛处，三、舍处，四、灭处。有四种答，故不可坏：一、定答，二、解答，三、反问答，四、置答。佛所演说，或时听而遮，或时遮而听，或听而不遮，或遮而不听，此四皆顺从无违。佛说得诸法相故，无戏论；有义理说故，破有、无论。佛演说随顺第一义，虽说世间法亦无咎，与二谛不相违故。随顺利益说，于清净人中为美妙；于不净人中为苦恶；于美语、苦语中，亦无过罪。佛语皆随善法，亦不著善法。虽是垢法怨家，亦不以为高；虽种种有所诃，亦无有诃罪；虽种种赞法，亦无所依止。佛言说中，亦无增无减，或略或广。佛语初善，久久研求亦善。佛语虽多，义味不薄：虽种种杂语，义亦不乱；虽能引人心，亦不令人生爱著；虽殊异高显，亦不令人畏难；虽遍有所到，凡小人亦不能解。佛语如是有种种希有事：能令人衣毛为竖，流汗气满，身体战惧；亦能令诸天心厌，声满十方，六种震地；亦能令人于无始世界所坚著者能令舍，所不坚著者能令乐。佛语，罪恶人闻之，自有罪故，忧怖热恼；善一心精进入道人闻，如服甘露味，初亦好，中亦好，后亦好。<br>
      　　复次，多会众中，各各欲有所闻，佛以一言答，各各得解，各各自见佛独为我说。于大众中虽有远近，闻者声无增减，满三千大千世界，乃至十方无量世界，应度者闻，不应度者不闻。譬如雷霆震地，聋者不闻，听者得悟。如是种种念佛言语，何等是法义？信、戒、舍、闻、定、慧等为道诸善法及三法印，如通达中说。一切有为法无常，一切法无我，寂灭涅槃，是名佛法义。是三印，一切论议师所不能坏，虽种种多有所说，亦无能转诸法性者；如冷相无能转令热。诸法性不可坏，假使人能伤虚空，是诸法印如法不可坏。圣人知是三种法相，于一切依止邪见各斗诤处得离。譬如有目人见群盲诤种种色相，愍而笑之，不与共诤。<br>
      　　问曰：佛说声闻法有四种实，摩诃衍中有一实，今何以说三实？<br>
      　　答曰：佛说三种实法印，广说则四种，略说则一种。无常即是苦谛、集谛、道谛；说无我则一切法；说寂灭涅槃，即是尽谛。<br>
      　　复次，有为法无常，念念生灭故，皆属因缘，无有自在；无有自在故无我；无常、无我、无相故心不著，无相不著故，即是寂灭涅槃。以是故，摩诃衍法中，虽说一切法不生不灭，一相所谓无相，无相即寂灭涅槃。是念法三昧，缘智缘尽，诸菩萨及辟支佛功德。<br>
      　　问曰：何以故念佛，但缘佛身中无学诸功德？念僧三昧，缘佛弟子身中诸学无学法？余残善无漏法，皆念法三昧所缘？<br>
      　　答曰：迦旃延尼子如是说。摩诃衍人说：“三世十方诸佛，及诸佛从初发意乃至法尽，于其中间所作功德神力，皆是念佛三昧所缘。”如佛所说及所说法义；从一句一偈，乃至八万四千法聚，信、戒、舍、闻、定、智慧等诸善法，乃至无余涅槃，皆是念法三昧所缘。诸菩萨、辟支佛及声闻众，除佛余残一切圣众及诸功德，是念僧三昧所缘。念僧者，是佛弟子众，戒众具足，禅定众、智慧众、解脱众、解脱知见众具足；四双八辈，应受供养恭敬礼事，是世间无上福田。行者应念如佛所赞僧：若声闻僧，若辟支佛僧，若菩萨僧功德。是圣僧五众具足，如上说。<br>
      　　问曰：先以五众赞佛，云何复以五众赞僧？<br>
      　　答曰：随弟子所得五众而赞具足。具足有二种：一者、实具足，二者、名具足。如弟子所可应得者，尽得而赞，是名具足；如佛所得而赞，是实具足。<br>
      　　复次，为欲异于外道出家众、在家众故，作如是赞。外道在家众，赞其富贵、豪尊、势力；出家众，赞其邪见苦行，染著智慧，执论诤竞。念僧众中，或有持戒、禅定、智慧等，少不足称，以是故佛自赞弟子众，一切功德根本住处，戒众具足，乃至解脱知见众具足。住是戒众中不倾动，引禅定弓，放智慧箭，破诸烦恼贼，得解脱，于是解脱中生知见。譬如健人先安足，挽弓放箭，能破怨敌，得出二怖，免罪于王，拔难于阵；决了知见，贼已破灭，心生欢喜，是故以五众赞。<br>
      　　应供养者，五众功德具足故。如富贵、豪势之人，人所宗敬；佛弟子众亦如是，有净戒、禅定、智慧、财富解脱，解脱知见势力故，应供养恭敬、合掌礼事。世间无上福田者，施主有二种：贫者、富者。贫者礼事、恭敬、迎送而得果报；富者亦能恭敬、礼事、迎送，又以财物供养而得果报，是故名为世间无上福田。譬如良田，耕治调柔，以时下种，溉灌丰渥，所获必多。众僧福田亦复如是，以智慧犁耕，出结使根，以四无量心磨治调柔；诸檀越下信施谷子，溉以念施恭敬、清净心水，若今世、若后世得无量世间乐，及得三乘果。如薄拘罗比丘，鞞婆尸佛时，以一诃梨勒果供养众僧，九十一劫天上人中受福乐果，常无疾病；今值释迦牟尼佛，出家漏尽，得阿罗汉。如沙门二十亿耳，鞞婆尸佛时，作一房舍，以物覆地，供养众僧，九十一劫天上人中受福乐果，足不蹈地；生时足下毛长二寸，柔软净好；父见欢喜，与二十亿两金；见佛闻法，得阿罗汉，于诸弟子中精进第一。如是等少施得大果报，是故名世间无上福田。僧中有四双八辈者，佛所以说世间无上福田，以有此八辈圣人故，名无上福田。<br>
      　　问曰：如佛告给孤独居士，世间福田应供养者有二种：若学人、若无学人。学人十八，无学人有九，今此中何以故但说八？<br>
      　　答曰：彼广说故十八及九，今此略说故八；彼二十七圣人，此八皆摄。信行、法行，或向须陀洹摄，或向斯陀含摄，或向阿那含摄；家家，向斯陀含摄；一种，向阿那含摄；五阿那含，向阿罗汉摄；信行、法行入思惟道，名信解脱、见得，是信解脱、见得，十五学人摄；九种福田，阿罗汉摄。<br>
      　　复次，行者应念僧，“僧是我趣涅槃之真伴”，一戒、一见，如是应欢喜，一心恭敬，顺从无违。“我先伴种种众恶，妻子、奴婢，人民等，是入三恶道伴；今得圣人伴，安隐至涅槃。”佛如医王，法如良药，僧如瞻病人。“我当得清净持戒、正忆念，如佛所说法药，我当顺从。僧是我断诸结病中一因缘，所谓瞻病人。”是故当念僧。<br>
      　　复次，僧有无量戒、禅定、智慧等具足，其德不可测量。如一富贵长者信乐僧，白僧执事人：“我次第请僧于舍食。”日日次请，乃至沙弥。执事不听沙弥受请。诸沙弥言：“以何意故不听沙弥？”答言：“以檀越不喜请年少故。”便说偈言：<br>
      <br>
      　　“须发白如雪，齿落皮肉皱，偻步形体羸，乐请如是辈。”<br>
      <br>
      　　诸沙弥等皆是大阿罗汉，如打师子头，欻然从座起而说偈言：</p>
      <p>　　“檀越无智人，见形不取德；舍是少年相，但取老瘦黑！”</p>
      <p>　　上尊耆年之相者，如佛说偈：<br>
      <br>
      　　“所谓长老相，不必以年耆，形瘦须发白，空老内无德。<br>
      　　　能舍罪福果，精进行梵行，已离一切法，是名为长老。”<br>
      <br>
      　　是时诸沙弥复作是念：“我等不应坐观此檀越品量僧好恶。”即复说偈：<br>
      <br>
      　　“赞叹呵骂中，我等心虽一。是人毁佛法，不应不教诲！<br>
      　　　当疾到其舍，以法教语之。我等不度者，是则为弃物！”<br>
      <br>
      　　即时诸沙弥自变其身皆成老年，须发白如雪，秀眉垂覆眼，皮皱如波浪，其脊曲如弓，两手负杖行，次第而受请；举身皆振掉，行止不自安，譬如白杨树，随风而动摇。檀越见此辈，欢喜迎入坐，坐已须臾顷，还复年少形。檀越惊怖言：<br>
      <br>
      　　“如是耆老相，还变成少身，如服还年药，是事何由然？”<br>
      <br>
      　　诸沙弥言：“汝莫生疑畏，我等非非人。汝欲平量僧，是事甚可伤！我等相怜愍，故现如是化，汝当深识之，圣众不可量！如说：<br>
      <br>
      　　“譬如以蚊嘴，犹可测海底；一切天与人，无能量僧者。<br>
      　　　僧以功德贵，犹尚不分别；而汝以年岁，称量诸大德！<br>
      　　　大小生于智，不在于老少；有智勤精进，虽少而是老；<br>
      　　　懈怠无智慧，虽老而是少。汝今平量僧，是则为大失！<br>
      <br>
      　　“如欲以一指测知大海底，为智者之所笑！汝不闻佛说：‘四事虽小而不可轻？太子虽小，当为国王，是不可轻；蛇子虽小，毒能杀人，亦不可轻；小火虽微，能烧山野，又不可轻也；沙弥虽小，得圣神通，最不可轻！又有四种人如庵罗果：生而似熟，熟而似生，生而似生，熟而似熟。佛弟子亦如是：有圣功德成就，而威仪、语言不似善人；有威仪、语言似善人，而圣功德不成就；有威仪、语言不似善人，圣功德未成就；有威仪、语言似如善人，而圣功德成就。’汝云何不念是言，而欲称量于僧？汝若欲毁僧，则为是自毁，汝为大失！已过事不可追，方来善心，除去诸疑悔，听我所说偈：<br>
      <br>
      　　“圣众不可量，难以威仪知，不可以族姓，亦不以多闻，<br>
      　　　亦不以威德，又不以耆年，亦不以严容，复不以辩言。<br>
      　　　圣众大海水，功德故甚深。<br>
      　　　佛以百事赞是僧，施之虽少得果多，是第三宝声远闻，以是故应供养僧！<br>
      　　　不应分别是老少，多知少闻及明闇；如人观林不分别，伊兰瞻卜及萨罗。<br>
      　　　汝欲念僧当如是，不应以愚分别圣。摩诃迦葉出家时，纳衣价值十万金，<br>
      　　　欲作乞人下贱服，更求粗弊不能得。圣众僧中亦如是，求索最下小福田，<br>
      　　　能教施者十万倍，更求不如不可得。<br>
      　　　众僧大海中，结戒为畔际；若有破戒者，终不在僧数；譬如大海水，不共死尸宿！”<br>
      <br>
      　　檀越闻是事，见是神通力，身惊毛竖，合掌白诸沙弥言：“诸圣人，我今忏悔！我是凡夫人，心常怀罪，我有少疑，今欲请问。”而说偈言：<br>
      <br>
      　　“大德已过疑，我今得遭遇，若复不咨问，则是愚中愚！”<br>
      <br>
      　　诸沙弥言：“汝欲问者便问，我当以所闻答。”檀越问言：“于佛宝中信心清净，于僧宝中信心清净，何者福胜？”答言：“我等初不见僧宝、佛宝有增减。何以故？佛一时舍婆提乞食，有婆罗门，姓婆罗埵逝，佛数数到其家乞食，心作是念：‘是沙门何以来数数，如负其债？’佛时说偈：<br>
      <br>
      　　“‘时雨数数堕，五榖数数成；数数修福业，数数受果报。<br>
      　　　　数数受生法，故受数数死；圣法数数成，谁数数生死？’<br>
      <br>
      　　“婆罗门闻是偈已，作是念：‘佛大圣人，具知我心。’惭愧取钵入舍，盛满美食以奉上佛。佛不受，作是言：‘我为说偈故得此食，我不食也！’婆罗门言：‘是食当与谁？’佛言：‘我不见天及人能消是食者。汝持去，置少草地，著无虫水中！’即如佛教，持食著无虫水中，水即大沸，烟火俱出，如投大热铁。婆罗门见已惊怖言：‘未曾有也，乃至食中神力如是！’还到佛所，头面礼佛足忏悔，乞出家受戒。佛言：‘善来！’即时须发自堕，便成沙门，渐渐断结，得阿罗汉道。复有摩诃憍昙弥，以金色上下衣宝奉佛。佛知众僧堪能受用，告憍昙弥：‘以此上下衣与众僧。’以是故，知佛宝、僧宝，福无多少。”<br>
      　　檀越言：“若为佛布施，僧能消能受；何以故婆罗埵逝婆罗门食，佛不教令僧食？”诸沙弥答：“为显僧大力故。若不见食在水中有大神力者，无以知僧力为大！若为佛施物而僧得受，便知僧力为大。譬如药师欲试毒药，先以与鸡，鸡即时死，然后自服，乃知药之威力为大！是故檀越当知：若人爱敬佛，亦当爱敬僧，不当有分别，同皆为宝故！”<br>
      　　尔时，檀越闻说是事，欢喜言：“我某甲从今日，若有入僧数中，若小若大，一心信敬，不敢分别！”诸沙弥言：“汝心信敬于无上福田，不久当得道！何以故？<br>
      <br>
      　　“多闻及持戒，智慧禅定者，皆入僧数中，如万川归海！<br>
      　　　譬如众药草，依止于雪山；百榖诸草木，皆依止于地；<br>
      　　　一切诸善人，皆在僧数中！<br>
      <br>
      　　“复次，汝等曾闻佛为长鬼神将军赞三善男子：阿泥卢陀、难提、迦翅弥罗不？佛言：若一切世间天及人，一心念三善男子，长夜得无量利益。以是事故，倍当信敬僧！是三人不名僧，佛说念三人有如是果报，何况一心清净念僧？是故檀越当住力念僧、僧名。”如说偈：<br>
      <br>
      　　“是诸圣人众，则为雄猛军，摧灭魔王贼，是伴至涅槃！”<br>
      <br>
      　　诸沙弥，为檀越种种说僧圣功德，檀越闻已，举家大小，皆见四谛，得须陀洹道。以是因缘故，应当一心念僧。<br>
      　　念戒者，戒有二种：有漏戒、无漏戒。有漏复有二种：一者、律仪戒，二者、定共戒。行者初学，念是三种戒；学三种已，但念无漏戒。是律仪戒，能令诸恶不得自在，枯朽折减。禅定戒能遮诸烦恼。何以故？得内乐故，不求世间乐。无漏戒能拔诸恶烦恼根本。<br>
      　　问曰：云何念戒？<br>
      　　答曰：如先说念僧中，佛如医王，法如良药，僧如瞻病人，戒如服药禁忌。行者自念：“我若不随禁忌，三宝于我为无所益。又如导师指示好道，行者不用，导师无咎，以是故我应念戒。”<br>
      　　复次，是戒，一切善法之所住处，譬如百榖药木，依地而生。持戒清净，能生长诸深禅定，实相智慧；亦是出家人之初门，一切出家人之所依仗，到涅槃之初因缘。如说持戒故心不悔，乃至得解脱涅槃。<br>
      　　行者念清净戒、不缺戒、不破戒、不穿戒、不杂戒、自在戒、不著戒、智者所赞戒。无诸瑕隙，名为清净戒。云何名不缺戒？五众戒中除四重戒，犯诸余重者是名缺，犯余罪是为破。复次，身罪名缺，口罪名破。复次，大罪名缺，小罪名破。善心回向涅槃，不令结使种种恶觉观得入，是名不穿。为涅槃，为世间，向二处，是名为杂。随戒不随外缘，如自在人无所系属，持是净戒，不为爱等所拘，是为自在戒。于戒不生爱慢等诸结使，知戒实相，亦不取是戒。若取是戒，譬如人在囹圄，桎梏所拘，虽得蒙赦，而复为金锁所系，人为恩爱烦恼所系，如在牢狱。虽得出家，爱著禁戒，如著金锁。行者若知戒是无漏因缘而不生著，是则解脱，无所系缚，是名不著戒。诸佛、菩萨、辟支佛及声闻所赞戒，若行是戒，用是戒，是名智所赞戒。外道戒者，牛戒、鹿戒、狗戒、罗刹鬼戒、哑戒、聋戒，如是等戒，智所不赞，唐苦无善报。复次，智所赞者，于三种戒中，无漏戒不破不坏，依此戒得实智慧，是圣所赞戒。<br>
      　　无漏戒有三种，如佛说正语、正业、正命。是三业义，如八圣道中说，是中应广说。<br>
      　　问曰：若持戒是禅定因缘，禅定是智慧因缘，八圣道中何以慧在前，戒在中，定在后？<br>
      　　答曰：行路之法，应先以眼见道而后行，行时当精勤；精勤行时，常念如导师所教，念已一心进路，不顺非道。正见亦如是，先以正智慧，观五受众皆苦，是名苦；苦从爱等诸结使和合生，是名集；爱等结使灭，是名涅槃；如是等观八分，名为道，是名正见。行者是时，心定知世间虚妄可舍，涅槃实法可取，决定是事，是名正见。知见是事，心力未大，未能发行；思惟筹量，发动正见令得力，是名正思惟。智慧既发，欲以言宣故，次正语、正业、正命戒。行时精进不懈，不令住色、无色定中，是名正方便。用是正见观四谛，常念不忘：念一切烦恼是贼，应当舍；正见等是我真伴，应当随，是名正念。于四谛中摄心不散，不令向色、无色定中，一心向涅槃，是名正定。是初得善有漏，名为暖法、顶法、忍法中义。次第增进，初、中、后心入无漏心中疾；一心中具，无有前后分别次第。正见相应，正思惟、正方便、正念、正定，三种戒随是五分行。正见分别好丑利益为事；正思惟发动正见为事；正语等持是智慧诸功德，不令散失；正方便驱策令速进不息；正念七事所应行者，忆而不忘；正定令心清净，不浊不乱，令正见七分得成。如无风房中灯，则照明了了。如是无漏戒，在八圣道中，亦为智者所赞。<br>
      　　问曰：无漏戒应为智者所赞，有漏戒何以赞？<br>
      　　答曰：有漏戒似无漏，随无漏同行因缘，是故智者合赞。如贼中有人叛来归我，彼虽是贼，今来向我，我当由之，可以破贼，何可不念！诸烦恼贼在三界城中住，有漏戒善根，若暖法、顶法、忍法、世间第一法，与余有漏法异故，行者受用。以是因缘故，破诸结使贼，得苦法忍无漏法财，以是故智者所赞。是名念戒。<br>
      　　念舍者，有二种舍：一者、施舍，二者、舍诸烦恼。施舍有二种：一者、财施，二者、法施。三种舍和合，名为舍。财施是一切善法根本故，行者作是念：“上四念因缘故，得差烦恼病，今以何因缘故得是四念？则是先世、今世，于三宝中少有布施因缘故。所以者何？众生于无始世界中，不知于三宝中布施故，福皆尽灭。是三宝有无量法，是故施亦不尽，必得涅槃。”<br>
      　　复次，过去诸佛初发心时，皆以少多布施为因缘。如佛说：“是布施是初助道因缘。”<br>
      　　复次，人命无常，财物如电，若人不乞，犹尚应与，何况乞而不施？以是应施，作助道因缘。<br>
      　　复次，财物是种种烦恼罪业因缘；若持戒、禅定、智慧种种善法，是涅槃因缘。以是故，财物常应自弃，何况好福田中而不布施？譬如有兄弟二人，各担十斤金行道中，更无余伴。兄作是念：“我何以不杀弟取金？此旷路中人无知者！”弟复生念，欲杀兄取金。兄弟各有恶心，语言视占皆异。兄弟即自悟，还生悔心：“我等非人，与禽兽何异？同生兄弟，而为少金故而生恶心！”兄弟共至深水边，兄以金投著水中，弟言：“善哉！善哉！”弟寻复弃金水中，兄复言：“善哉！善哉！”兄弟更互相问：“何以言善哉？”各答言：“我以此金故，生不善心，欲相危害，今得弃之，故言善哉！”二辞各尔。以是故知财为恶心因缘，常应自舍！何况施得大福而不布施？如说偈：<br>
      <br>
      　　“施为行宝藏，亦为善亲友，始终相利益，无有能坏者。<br>
      　　　施为好密盖，能遮饥渴雨；施为坚牢船，能渡贫穷海。<br>
      　　　悭为凶衰相，为之生忧畏，洗之以施水，则为生福利。<br>
      　　　悭惜不衣食，终身无欢乐，虽云有财物，与贫困无异！<br>
      　　　悭人之室宅，譬如邱冢墓，求者远避之，终无有向者。<br>
      　　　如是悭贪人，智者所摈弃，命气虽未尽，与死等无异。<br>
      　　　悭人无福慧，于施无坚要，临当堕死坑，恋惜生懊恨；<br>
      　　　涕泣当独去，忧悔火烧身。好施者安乐，终无有是苦。<br>
      　　　人修布施者，名闻满十方，智者所爱敬，入众无所畏，<br>
      　　　命终生天上，久必得涅槃！”<br>
      <br>
      　　如是等种种诃悭贪，赞布施，是名念财施。<br>
      　　云何念法施？行者作是念：“法施利益甚大，法施因缘故，一切佛弟子等得道。”<br>
      　　复次，佛说二种施中，法施为第一。何以故？财施果报有量，法施果报无量；财施欲界报，法施三界报，亦出三界报。若不求名闻、财利、力势；但为学佛道，宏大慈悲心，度众生生、老、病、死苦，是名清净法施。若不尔者，为如市易法。<br>
      　　复次，财施施多，财物减少；法施施多，法更增益。财施是无量世中旧法，法施圣法初来难得，名为新法。财施但能救诸饥渴、寒热等病，法施能除九十八诸烦恼等病。如是等种种因缘，分别财施、法施，行者应念法施。<br>
      　　问曰：何等是法施？<br>
      　　答曰：佛所说十二部经，清净心为福德与他说，是名法施。复有以神通力令人得道，亦名法施。如网明菩萨经中说：有人见佛光明得道者、生天者。如是等虽口不说，令他得法故，亦名法施。是法施应观众生心性、烦恼多少、智慧利钝，应随所利益而为说法；譬如随病服药则有益。有淫欲重，有瞋恚重，有愚痴重；有两两杂，三三杂。淫重者为说不净观，瞋重者为说慈心，痴重者为说深因缘；两杂者说两观，三杂者说三观。若人不知病相，错投药者，病则为增。若著众生相者，为说但有五众，此中无我；若言无众生相者，即为说五众相续有，不令堕断灭故。求富乐者，为说布施；欲生天者，为说持戒；人中多所贫乏者，为说天上事；恼患居家者，为说出家法；著钱财居家者，为说在家五戒法；若不乐世间，为说三法印，无常、无我、涅槃。依随经法，自演作义理，譬喻庄严法施，为众生说。如是等种种利益故，当念法施。<br>
      　　舍烦恼者，三结乃至九十八使等，皆断除却，是名为舍。念舍是法，如舍毒蛇，如舍桎梏，得安隐欢喜。<br>
      　　复次，念舍烦恼，亦入念法中。<br>
      　　问曰：若入念法中，今何以更说？<br>
      　　答曰：舍诸烦恼，是法微妙难得，无上无量，是故更别说。<br>
      　　复次，念法与念舍异：念法，念佛法微妙，诸法中第一；念舍，念诸烦恼罪恶，舍之为快；行相别，是为异。如是等种种因缘，行者当念舍。念舍者，是初学禅智中，畏生增上慢。<br>
      　　念天者，有四天王天，乃至他化自在天。<br>
      　　问曰：佛弟子应一心念佛及佛法，何以念天？<br>
      　　答曰：知布施业因缘果报故，受天上富乐，以是因缘故念天。<br>
      　　复次，是八念，佛自说因缘。念天者应作是念：“有四天王天，是天五善法因缘故生彼中：信罪福，受持戒，闻善法，修布施，学智慧。我亦有是五法，以是故欢喜。”言天以是五法故，生富乐处，我亦有是；我欲生彼，亦可得生；我以天福无常故不受，乃至他化自在天亦如是。<br>
      　　问曰：三界中清净天多，何以故但念欲天？<br>
      　　答曰：声闻法中说念欲界天，摩诃衍中说念一切三界天。行者未得道时，或心著人间五欲，以是故佛说念天。若能断淫欲，则生上二界天中；若不能断淫欲，生六欲天中，是中有妙细清净五欲；佛虽不欲令人更生受五欲，有众生不任入涅槃，为是众生故说念天。如国王子在高危处立，不可救护，欲自投地；王使人敷厚绵褥，堕则不死，差于堕地故。<br>
      　　复次，有四种天：名天、生天、净天、净生天。名天者，如今国王名天子。生天者，从四王天乃至非有想非无想天。净天者，人中生诸圣人。净生天者，三界天中生诸圣人，所谓须陀洹、家家、斯陀含、一种，或于天上得阿那含、阿罗汉道。净生天，色界中有五种阿那含，不还是间，即于彼得阿罗汉；无色界中一种阿那含，离色界生无色界，是中修无漏道，得阿罗汉入涅槃。念是二种天，生天、净生天。如是等天，是名念天。<br>
      　　念安那般那者，如禅经中说。<br>
      　　念死者，有二种死：一者、自死，二者、他因缘死。是二种死，行者常念：“是身若他不杀，必当自死；如是有为法中，不应弹指顷生信不死心。”是身一切时中皆有死，不待老，不应恃是种种忧恼凶衰身，生心望安隐不死，是心痴人所生。身中四大各各相害，如人持毒蛇箧，云何智人以为安隐？若出气保当还入，入息保出，睡眠复得还觉，是皆难必！何以故？是身内外多怨故。如说：<br>
      <br>
      　　“或有胎中死，或有生时死，或年壮时死，或老至时死；<br>
      　　　亦如果熟时，种种因缘堕。当求免离此，死恶之怨贼，<br>
      　　　是贼难可信，舍时则安隐。假使大智人，威德力无上，<br>
      　　　无前亦无后，于今无脱者。亦无巧辞谢，无请求得脱，<br>
      　　　亦无捍挌处，可以得免者；亦非持净戒，精进可以脱；<br>
      　　　死贼无怜愍，来时无避处！”<br>
      <br>
      　　是故行者不应于无常危脆命中而信望活。如佛为比丘说死想义：有一比丘偏袒白佛：“我能修是死想！”佛言：“汝云何修？”比丘言：“我不望过七岁活！”佛言：“汝为放逸修死想！”有比丘言：“我不望过七月活！”有比丘言七日，有言六、五、四、三、二、一日活，佛言：“汝等皆是放逸修死想！”有言从旦至食时，有言一食顷，佛言：“汝等亦是放逸修死想！”一比丘偏袒白佛：“我于出气不望入，于入气不望出！”佛言：“真是修死想，为不放逸比丘！”一切有为法，念念生灭，住时甚少；其犹如幻，欺诳无智。行者如是等种种因缘念死想。<br>
      　　问曰：法是三世诸佛师，何以故念佛在前？是八念云何有次第？<br>
      　　答曰：是法虽是十方三世诸佛师，佛能演出是法，其功大故。譬如雪山中有宝山，宝山顶有如意珠，种种宝物多有。人欲上，或有半道还者，有近而还者。有一大德国王，怜愍众生，为作大梯；人民大小，乃至七岁小儿，皆得上山，随意取如意珠等种种宝物。佛亦如是，世间诸法实相宝山，九十六种异道皆不能得，乃至梵天王求诸法实相亦不能得，何况余人？佛以大慈悲，怜愍众生故，具足六波罗蜜，得一切智慧方便，说十二部经、八万四千法聚梯；阿若憍陈如、舍利弗、目揵连、摩诃迦葉，乃至七岁沙弥苏摩等，皆得诸无漏法，根、力、觉、道。实相虽妙，一切众生皆蒙佛恩故得。以是故，念佛在前，次第念法，次第念僧，僧随佛语，能解法故第三；余人不能解，僧能得解，以是故称为宝。人中宝者是佛，九十六种道法中宝者是佛法，一切众中宝者是僧。<br>
      　　复次，以佛因缘故，法出世间；以法因缘故有僧。行者念：“我云何当得法宝，得在僧数中？”当除却一切粗细身口恶业，是故次第说持戒。<br>
      　　复次，云何分别有七众？以有戒故。欲除心恶，破悭贪故念舍；欲令受者得乐故破瞋恚；信福得果报故破邪见。住持戒、布施法中，则为住十善道中，离十不善道。十善道有二种果：若上行得净天中生，中行得生天；以是故，戒、施次第念天。行禅定故，得二种天，灭诸恶觉，但集善法，摄心一处。是故念天，次第念安那般那。念安那般那，能灭诸恶觉，如雨淹尘。见息出入，知身危脆，由息入出，身得存立。是故念入出息，次第念死。<br>
      　　复次，行者，或时恃有七念，著此功德，懈怠心生，是时当念死。死事常在前，云何当懈怠著此法爱！如阿那律，佛灭度时说：<br>
      <br>
      　　“有为法如云，智者不应信，无常金刚来，破圣主山王！”<br>
      <br>
      　　是名八念次第。<br>
      　　问曰：是说声闻八念。菩萨八念有何差别？<br>
      　　答曰：声闻为身故，菩萨为一切众生故；声闻但为脱老病死故，菩萨为遍具足一切功德故，是为差别。<br>
      　　复次，佛是中亦说，告舍利弗：菩萨摩诃萨，不住法住般若波罗蜜中，应具足檀波罗蜜，乃至应具足八念，不可得故。初有不住，后有不可得，有此二印，以是故异。不住、不可得义，如先说。</p>
<div class="jwbt-box"><div class="jwbt"><a name=j1163-02-7><a href="1163-02.htm#MENU-top">大智度论卷第卷二十三</div></a></a>
<div class="jwbtbm"><a name=j1163-02-8><a href="1163-02.htm#MENU-top">释初品中十想</div></div></a></a>
<p>　　【经】“十想：无常想、苦想、无我想、食不净想、一切世间不可乐想、死想、不净想、断想、离欲想、尽想。”　　<br>
      　　【论】问曰：是一切行法，何以故或时名为智？或时名为念？或时名为想？<br>
      　　答曰：初习善法，为不失故，但名念；能转相、转心故，名为想；决定知无所疑故，名为智。观一切有为法无常，智慧相应相，是名无常想。一切有为法无常者，新新生灭故，属因缘故，不增积故。<br>
      　　复次，生时无来处，灭亦无去处，是故名无常。<br>
      　　复次，二种世间无常故说无常：一者、众生无常，二者、世界无常。如说：<br>
      <br>
      　　“大地草木皆磨灭，须弥巨海亦崩竭，诸天住处皆烧尽，尔时世界何物常？<br>
      　　　十力世尊身光具，智慧明照亦无量，度脱一切诸众生，名闻普遍满十方，<br>
      　　　今日廓然悉安在？何有智者不感伤！”<br>
      <br>
      　　如是舍利弗、目揵连、须菩提等诸圣人，转轮圣王诸国王，常乐天王及诸天，圣德尊贵皆亦尽，大火焰明忽然灭。世间转坏，如风中灯，如险岸树，如漏器盛水，不久空竭。如是一切众生及众生住处，皆无常故，名为无常。<br>
      　　问曰：菩萨何以故行是无常想？<br>
      　　答曰：以众生著常颠倒，受众苦，不得免生死。行者得是无常想，教化众生言：“诸法皆无常，汝莫著常颠倒，失行道时！”诸佛上妙法，所谓四真谛，四谛中苦谛为初，苦四行中无常行为初。以是故，菩萨行无常想。<br>
      　　问曰：有人见无常事至，转更坚著。如国王夫人宝女从地中生，为十头罗刹将渡大海，王大忧愁！智臣谏言：“王智力具足，夫人还在不久，何以怀忧？”答言：“我所以忧者，不虑我妇叵得，但恐壮时易过。”亦如人好华好果，见时欲过，便大生著。如是知无常，乃更生诸结使，云何言无常能令心厌，破诸结使？<br>
      　　答曰：如是见无常，是知无常少分，为不具足，与禽兽见无常无异。以是故，佛告舍利弗：“当具足修无常想。”<br>
      　　问曰：何等是具足无常想？<br>
      　　答曰：观有为法念念生灭，如风吹尘，如山上水流，如火焰随灭。一切有为法，无牢无强，不可取，不可著，为如幻化，诳惑凡夫。因是无常得入空门，是空中一切法不可得故，无常亦不可得。所以者何？一念中生、住、灭相不可得：生时不得有住、灭，住时不得有生、灭，灭时不得有生、住。生、住、灭相，性相违故无，是无故无常亦无。<br>
      　　问曰：若无无常，佛何以苦谛中说无常？<br>
      　　答曰：凡夫人生邪见故，谓世间是常；为灭除是常见故，说无常，不为无常是实故说。<br>
      　　复次，佛未出世，凡夫人但用世俗道，遮诸烦恼；今欲拔诸烦恼根本故，说是无常。<br>
      　　复次，诸外道法，但以形离五欲，谓是解脱；佛说邪相因缘故缚，观无常正相故解脱。复有二种观无常相：一者、有余，二者、无余。如佛说一切人物灭尽，唯有名在，是名有余；若人物灭尽，名亦灭，是名无余。复有二种观无常相：一者、身死尽灭，二者、新新生灭。<br>
      　　复次，有言持戒为重。所以者何？依戒因缘故，次第得漏尽。有言多闻为重。所以者何？依智慧故，能有所得。有言禅定为重，如佛所说，定能得道。有言以十二头陀为重。所以者何？能净戒行故。如是各各以所行为贵，更不复勤求涅槃。佛言：“是诸功德皆是趣涅槃分。若观诸法无常，是为真涅槃道。”如是等种种因缘故，诸法虽空而说是无常想。<br>
      　　复次，无常想，即是圣道别名。佛种种异名说道：或言四念处，或言四谛，或言无常想。如经中说：善修无常想，能断一切欲爱、色爱、无色爱，掉、慢、无明尽，能除三界结使。以是故，即名为道。是无常想，或有漏，或无漏；正得无常是无漏，初学无常是有漏。摩诃衍中，诸菩萨心广大，种种教化一切众生故，是无常想亦有漏亦无漏；若无漏在九地，若有漏在十一地。缘三界，五受众，四根相应，除苦根，凡夫、圣人得，如是等种种因缘，说无常功德。<br>
      　　苦想者，行者作是念：“一切有为法无常故苦！”<br>
      　　问曰：若有为法无常故苦者，诸贤圣人有为法、无漏法，亦应当苦！<br>
      　　答曰：诸法虽无常，爱著者生苦，无所著者无苦！<br>
      　　问曰：有诸圣人虽无所著，亦皆有苦。如舍利弗风热病苦，毕陵伽婆蹉眼痛苦，罗婆那跋提（音声第一）痔病苦，云何言无苦？<br>
      　　答曰：有二种苦：一者、身苦，二者、心苦。是诸圣人以智慧力故，无复忧愁、嫉妒、瞋恚等心苦；已受先世业因缘四大造身，有老病、饥渴、寒热等身苦，于身苦中亦复薄少。如人了了知负他债，偿之不以为苦；若人不忆负债，债主强夺，瞋恼生苦。<br>
      　　问曰：苦受是心心数法，身如草木，离心则无所觉，云何言圣人但受身苦？<br>
      　　答曰：凡夫人受苦时，心生愁恼，为瞋使所使，心但向五欲。如佛所说：“凡夫人除五欲不知更有出苦法，于乐受中，贪欲使所使；不苦不乐受中，无明使所使。凡夫人受苦时，内受三毒苦，外受寒热、鞭杖等。如人内热盛，外热亦盛。”如经说：凡夫人失所爱物，身心俱受苦，如二箭双射；诸贤圣人无忧愁苦，但有身苦，更无余苦。复次，五识相应苦，及外因缘杖楚、寒热等苦，是名身苦；余残名心苦。<br>
      　　复次，我言有为无漏法，不著故非苦；圣人身是有漏，有漏法则苦，有何咎？是末后身所受苦，亦微少。<br>
      　　问曰：若无常即是苦者，道亦是苦，云何以苦离苦？<br>
      　　答曰：无常即是苦，为五受众故说；道虽作法故无常，不名为苦。所以者何？是能灭苦，不生诸著，与空、无我等诸智和合故，但是无常而非苦。如诸阿罗汉得道时，说偈言：<br>
      <br>
      　　“我等不贪生，亦复不乐死；一心及智慧，待时至而去！”<br>
      <br>
      　　佛取涅槃时，阿难等诸未离欲人，未善修八圣道故，皆涕泣忧愁；诸离欲阿那含，皆惊愕；诸漏尽阿罗汉，其心不变，但言世间眼灭疾！以得道力故，虽从佛得大利益，知重佛无量功德而不生苦。以是故，知道虽无常，非苦因缘故，不名为苦；但五受众是苦。何以故？爱著故，无常败坏故。如受念处中苦义，此中应广说。<br>
      　　复次，苦者，有身常是苦，痴覆故不觉。如说：<br>
      <br>
      　　“骑乘疲极故，求索住立处；住立疲极故，求索坐息处；<br>
      　　　坐久疲极故，求索安卧处；众极由作生，初乐后则苦。<br>
      　　　视眴息出入，屈申坐卧起，行立及去来，此事无不苦！”</p>
      <p>　　问曰：是五受众为一切皆苦？为苦想观故苦？若一切皆苦，佛云何说有三种受，苦受、乐受、不苦不乐受？若以苦想故苦，云何说苦谛为实苦？<br>
      　　答曰：五受众一切皆苦，凡夫人四颠倒因缘，为欲所逼，以五欲为乐。如人涂疮，大痛息故以为乐，疮非乐也。佛说三种受，为世间故，于实法中非是乐也！若五受众中实有乐，何以故佛说灭五受众名为乐？<br>
      　　复次，随其所嗜，乐心则生乐，无定也；乐若实定，不待心著，如火实热，不待著而热也。以乐无定，故名为苦。<br>
      　　复次，世间颠倒乐，能得今世、后世无量苦果报，故名为苦。譬如大河水中著少毒，不能令水异，世间颠倒毒乐，于一切大苦水则不现。如说：<br>
      <br>
      　　“从天下生地狱时，忆本天上欢乐事，宫观婇女满目前，园苑浴池以娱志。<br>
      　　　又见狱火来烧身，似如大火焚竹林，是时虽见天上乐，徒自感结无所益！”<br>
      <br>
      　　是苦想摄，缘如无常想。如是等种种分别苦，名为苦想。<br>
      　　无我想者，苦则是无我。所以者何？五受众中尽皆是苦，苦想无有自在。若无自在，是则无我；若有我自在者，不应令身有苦。如所说：<br>
      <br>
      　　“诸有无智人，身心计是我，渐近坚著故，不知无常法。<br>
      　　　是身无作者，亦无有受者；是身为无主，而作种种事。<br>
      　　　六情尘因缘，六种识得生，从三事和合，因缘触法生；<br>
      　　　从触法因缘，受念业法生。如珠日草薪，和合故火生；<br>
      　　　情尘识和合，所作事业成；相续相似有，如种有芽茎！”<br>
      <br>
      　　复次，我相不可得故无我。一切法有相故则知有：如见烟觉热，故知有火；于五尘中各各别异，故知有情；种种思惟筹量诸法故，知有心心数法。此我无相故，知无我。<br>
      　　问曰：有出入气，则是我相；视眴、寿命心、苦乐、爱憎、精勤等，是我相。若无我，谁有是出入息、视眴、寿命心、苦乐、爱憎、精勤等？当知有我，在内动发故。寿命心亦是我法，若无我，如牛无御，有我故能制心入法，不为放逸！若无我者，谁制御心？受苦乐者是我，若无我者，为如树木，则不应别苦乐！爱憎、精勤亦如是。我虽微细，不可以五情知，因是相故，可知为有。<br>
      　　答曰：是诸相皆是识相。有识，则有入出息、视眴、寿命等；若识离身则无。汝等我常遍故，死人亦应有视眴、入出息、寿命等！<br>
      　　复次，出入息等是色法，随心风力故动发，此是识相，非我相。寿命是心不相应行，亦是识相。<br>
      　　问曰：若入无心定中，或睡无梦时，息亦出入，有寿命，何以故言皆是识相？<br>
      　　答曰：无心定等，识虽暂无，不久必还生，识不舍身故；有识时多，无识时少，是故名识相。如人出行，不得言其家无主。苦乐、憎爱、精勤等，是心相应，共缘，随心行；心有故便有，心无故便无。以是故，是识相非我相。<br>
      　　复次，若有我者，我有二种，若常、若无常。如说：<br>
      <br>
      　　“若我是常，则无后身；常不生故，亦无解脱！<br>
      　　　亦无忘无作，以是故当知：无作罪福者，亦无有受者；<br>
      　　　舍我及我所，然后得涅槃。若实有我者，不应舍我心！<br>
      　　　若我无常者，则应随身灭；如大岸堕水，亦无有罪福。”<br>
      <br>
      　　如是，我及知者、不知者，作者、不作者，如檀波罗蜜中说。不得是我相故，知一切法中无我；若知一切法中无我，则不应生我心。若无我，亦无我所心，我、我所离故，则无有缚；若无缚，则是涅槃。是故行者应行无我想！<br>
      　　问曰：是无常、苦、无我，为一事？为三事？若是一事，不应说三；若三事，佛何以故说无常即是苦，苦即是无我？<br>
      　　答曰：是一事，所谓受有漏法。观门分别故，有三种异：无常行相应，是无常想；苦行相应，是苦想；无我行相应，是无我想。无常不令入三界，苦令知三界罪过，无我则舍世间。<br>
      　　复次，无常生厌心，苦生畏怖，无我拔出令解脱。无常者，佛说五受众是无常；苦者，佛说无常则是苦；无我者，佛说苦即是无我。无常者，佛示五受众尽灭相；苦者，佛示如箭入心；无我者，佛示舍离相。无常者示断爱，苦者示断我习慢，无我者示断邪见。无常者遮常见，苦者遮今世涅槃乐见，无我者遮著处。无常者，世间所可著常法是；苦者，世间计乐处是；无我者，世间所可计我牢固者是。是为三想分别相。无我想缘摄种种，如苦想中说。<br>
      　　食厌想者，观是食从不净因缘生。如肉从精血水道生，是为脓虫住处；如酥乳酪，血变所成，与烂脓无异，厨人汗垢，种种不净。若著口中，脑有烂涎二道流下，与唾和合，然后成味，其状如吐，从腹门入；地持、水烂，风动、火煮，如釜熟糜！滓浊下沉，清者在上。譬如酿酒，滓浊为屎，清者为尿。腰有三孔，风吹腻汁，散入百脉，与先血和合，凝变为肉。从新肉生脂、骨、髓，从是中生身根；从新旧肉合生五情根，从此五根生五识；五识次第生意识，分别取相，筹量好丑；然后生我、我所心等诸烦恼，及诸罪业。观食如是本末因缘，种种不净。知内四大与外四大无异，但以我见故，强为我有。<br>
      　　复次，思惟此食，垦植耘除，收获蹂治，舂磨淘汰，炊煮乃成，用功甚重。计一钵之饭，作夫流汗集合，量之食少汗多。此食作之功重，辛苦如是，入口食之，即成不净，无所一值，宿昔之间，变为屎尿；本是美味，人之所嗜，变成不净，恶不欲见。行者自思：“如此弊食，我若贪著，当堕地狱，啖烧铁丸；从地狱出，当作畜生牛、羊、骆驼，偿其宿债，或作猪狗，常啖粪除。”如是观食，则生厌想；因食厌故，于五欲皆厌。譬如一婆罗门修净洁法，有事缘故到不净国，自思：“我当云何得免此不净？唯当干食，可得清净。”见一老母卖白髓饼，而语之言：“我有因缘住此百日，常作此饼送来，当多与价！”老母日日作饼送之，婆罗门贪著，饱食欢喜。老母作饼，初时白净，后转无色、无味。即问老母：“何缘尔耶？”母言：“痈疮差故。”婆罗门问：“此言何谓？”母言：“我大家夫人隐处生痈，以面、酥、甘草拊之，痈熟脓出，和合酥饼，日日如是，以此作饼与汝，是以饼好。今夫人痈差，我当何处更得？”婆罗门闻之，两拳打头，捶胸干呕：“我当云何破此净法？我为了矣！”弃舍缘事，驰还本国。行者亦如是，著是饮食，欢喜乐啖，见其好色细滑，香美可口，不观不净；后受苦报，悔将何及！若能观食本末如是，生恶厌心，因离食欲，四欲皆舍，于欲界中乐悉皆舍离；断此五欲，于五下分结亦断。如是等种种因缘恶罪，不复乐著，是名食厌想。<br>
      　　问曰：无常、苦、无我想，与无漏智慧相应；食厌等四想，与有漏智慧相应，次第法应在前，今何以后说？<br>
      　　答曰：佛法有二种道：见道、修道。见道中用是三想，破诸邪见等，得圣果，犹未离欲；为离欲故，三想次第说是食厌等四想，得离淫欲等诸烦恼。初三想示见谛道，中四想为示学修道，后三想示无学道。初习身念处中，虽有食厌想，功用少故佛不说。今为须陀洹，斯陀含度欲故，无我想次第说食厌等四想。<br>
      　　一切世间不可乐想者，若念世间色欲滋味，车乘、服饰、庐观、园宅，种种乐事，则生乐想；若念世间众恶罪事，则心生厌想。何等恶事？恶事有二种：一者、众生，二者、土地。<br>
      　　众生有八苦之患：生、老、病、死、恩爱别离、怨憎同处、所求不得，略而言之，五受众苦。众生之罪，淫欲多故，不别好丑，不随父母师长教诲，无有惭愧，与禽兽无异。瞋恚多故，不别轻重，瞋毒狂发，乃至不受佛语，不欲闻法，不畏恶道，杖楚横加，不知他苦，入大闇中，都无所见。愚痴多故，所求不以道，不识事缘，如[馨－香/牛]角求乳；无明覆故，虽蒙日照，永无所见。悭贪多故，其舍如冢，人不向之。憍慢多故，不敬贤圣，不孝父母，憍逸自坏，永无所直。邪见多故，不信今世、后世，不信罪福，不可共处。如是等诸烦恼多故，弊败为无所直。恶业多故，造无间罪：或杀父母，或伤害贤圣；或要时荣贵，谗贼忠贞，残害亲戚。<br>
      　　复次，世间众生，善好者少，弊恶者多。或时虽有善行，贫贱鄙陋；或虽富贵端正，而所行不善；或虽好布施，而贫乏无财；或虽富有财宝，而悭惜贪著，不肯布施；或见人有所思，默无所说，便谓憍高自畜，不下接物；或见好下接物，恩惠普润，便谓欺诳谄饰；或见能语善论，便谓恃是小智以为憍慢；或见质直好人，便共欺诳调投，引挽凌易；或见善心柔软，便共轻凌蹋蹴，不以理遇；若见持戒清净者，便谓所行矫异，轻贱不数。如是等众生弊恶，无一可乐。<br>
      　　土地恶者，一切土地，多衰无吉，寒热饥渴，疾病恶疫，毒气侵害，老病死畏，无处不有。身所去处，众苦随之，无处得免！虽有好国，丰乐安隐，多为诸烦恼所恼，则不名乐土。一切皆有二种苦：身苦、心苦，无国不有。如说：<br>
      <br>
      　　“有国土多寒，或有国多热，有国无救护，或有国多恶，<br>
      　　　有国常饥饿，或有国多病，有国不修福，如是无乐处。”<br>
      <br>
      　　众生、土地有如是恶，思惟世间无一可乐。欲界恶事如是，上二界死时、退时，大生懊恼，甚于下界。譬如极高处堕，摧碎烂坏！<br>
      　　问曰：无常想、苦想、无我想，一切世间不可乐想，有何等异而别说？<br>
      　　答曰：有二种观：总观、别观。前为总观，此中别观。复有二种观：法观、众生观。前为呵一切法观，此中观众生罪恶不同。<br>
      　　复次，前者无漏道，此中有漏道。前见谛道，今思惟道。如是等种种差别，一切地中摄，缘三界法，是名一切世间不可乐想。<br>
      　　死想者，如死念中说。<br>
      　　不净想者，如身念处中说。<br>
      　　断想、离想、尽想者，缘涅槃相。断诸结使故，名断想；离结使故，名离想；尽诸结使故，名尽想。<br>
      　　问曰：若尔者，一想便足，何以说三？<br>
      　　答：如前一法三种说，无常即是苦，苦即是无我；此亦如是，一切世间罪恶深重故三种呵。如伐大树，不可以一下断。涅槃微妙法，昔所未得，是故种种赞，名为断想、离想、尽想。<br>
      　　复次，断三毒故名为断，离爱故名为离，灭一切苦故，更不生故名为尽。<br>
      　　复次，行者于暖法、顶法、忍法、世间第一法，正智慧观，远诸烦恼，是名离想；得无漏道，断诸结使，是名断想；入涅槃时，灭五受众不复相续，是名尽想。断想，有余涅槃；尽想，无余涅槃；离想，涅槃方便门。是三想，有漏、无漏故，一切地中摄。</p>
<div class="jwbt-box"><div class="jwbtbm"><a name=j1163-02-9><a href="1163-02.htm#MENU-top">释初品中十一智</div></div></a></a>
<p>　　【经】“十一智：法智、比智、他心智、世智、苦智、集智、灭智、道智、尽智、无生智、如实智。”　　<br>
      　　【论】法智者，欲界系法中无漏智，欲界系因中无漏智，欲界系法灭中无漏智；为断欲界系法道中无漏智，及法智品中无漏智。比智者，于色、无色界中无漏智亦如是。他心智者，知欲界、色界系见在他心心数法，及无漏心心数法少分。世智者，诸有漏智慧。苦智者，五受众无常、苦、空、无我，观时得无漏智。集智者，有漏法因：因、集、生、缘，观时无漏智。灭智者，灭、止、妙、出，观时无漏智。道智者，道、正、行、达，观时无漏智。尽智者，我见苦已，断集已，尽证已，修道已；如是念时，无漏智慧见明觉。无生智者，我见苦已不复更见，断集已不复更断，尽证已不复更证，修道已不复更修；如是念时，无漏智慧见明觉。如实智者，一切法总相、别相，如实正知，无有挂碍。<br>
      　　是法智缘欲界系法，及欲界系法因，欲界系法灭，为断欲界系法道。比智亦如是。世智，缘一切法。他心智，缘他心有漏、无漏心心数法。苦智、集智，缘五受众；灭智，缘智缘尽；道智，缘无漏五众。尽智、无生智，俱缘四谛。<br>
      　　十智者，一有漏，八无漏，一当分别：他心智，缘有漏心是有漏，缘无漏心是无漏。法智，摄法智及他心智、苦智、集智、灭智、道智、尽智、无生智少分。比智亦如是。世智，摄世智及他心智少分。他心智，摄他心智及法智、比智、世智、道智、尽智、无生智少分。苦智，摄苦智及法智、比智、尽智、无生智少分。集智、灭智，亦如是。道智，摄道智及法智、比智、他心智、尽智、无生智少分。尽智，摄尽智及法智、比智、他心智、苦智、集智、灭智、道智少分。无生智，亦如是。九智，八根相应，除慧根、忧根、苦根；世智，十根相应，除慧根。法智、比智、苦智，空三昧相应；法智、比智、灭智、尽智、无生智，无相三昧相应；法智、比智、他心智、苦智、集智、道智、尽智、无生智，无作三昧相应。法智、比智、世智、苦智、尽智、无生智，无常想、苦想、无我想相应。世智，中四想相应；法智、比智、灭智、尽智、无生智，后三想相应。<br>
      　　有人言：“世智或与离想相应。”法智，缘九智，除比智；比智亦如是。世智、他心智、尽智、无生智，缘十智；苦智、集智，缘世智及有漏他心智；灭智、无生智、道智，缘九智，除世智。<br>
      　　法智、比智十六相；他心智四相，苦、集、灭、道，各各四相；尽智、无生智俱十四相，除空相、无我相。暖法、顶法、忍法中，世智十六相；世间第一法中，世智四想，除无相（相转观相也旧言十六圣相）。初入无漏心，成就一世智；第二心增苦智、法智；第四心增比智；第六心增集智；第十心增灭智；第十四心增道智，若离欲者增他心智；无学道增尽智；得不坏解脱增无生智。初无漏心中不修智；第二心中现在、未来修二智；第四心中现在修二智，未来修三智；第六心中现在、未来修二智；第八心中现在修二智，未来修三智；第十心中现在、未来修二智；第十二心中现在修二智，未来修三智；第十四心中现在、未来修二智，第十六心中现在修二智，未来修六智，若离欲修七智。须陀洹欲离欲界结使，十七心中修七智，除他心智、尽智、无生智。第九解脱心中修八智，除尽智、无生智。信解人转作见得，双道中修六智，除他心智、世智、尽智、无生智。离七地欲时，无碍道中修七智，除他心智、尽智、无生智；解脱道中修八智，除尽智、无生智。离有顶欲时，无碍道中修六智，除他心智、世智、尽智、无生智；八解脱道中修七智，除世智、尽智、无生智。无学初心第九解脱，不时解脱人修十智，及一切有漏、无漏善根；若时解脱人修九智，及一切有漏、无漏善根。如是等种种，如阿毗昙门广分别。如实智分别相，此般若波罗蜜后品广说。<br>
      　　复次，有人言：“法智者，知欲界五众无常、苦、空、无我，知诸法因缘和合生，所谓无明因缘诸行，乃至生因缘老死。”如佛为须尸摩梵志说：“先用法智分别诸法，后用涅槃智。”<br>
      　　比智者，知现在五受众无常、苦、空、无我，过去、未来及色、无色界中五受众无常、苦、空、无我亦如是。譬如见现在火热能烧，以此比知过去、未来及余国火亦如是。<br>
      　　他心智者，知他众生心心数法。<br>
      　　问曰：若知他心心数法，何以故但名知他心？<br>
      　　答曰：心是主故，但名知他心；若说心，当知已说心数法。<br>
      　　世智者，名为假智。圣人于实法中知，凡夫人但假名中知，以是故名假智。如栋梁椽壁名为屋，但知是事，不知实义，是名世智。<br>
      　　苦智者，用苦慧呵五受众。<br>
      　　问曰：五受众亦无常、亦苦、亦空、亦无我，何以故但说苦智，不说无常、空、无我智？<br>
      　　答曰：为苦谛故说苦智，集谛故说集智，灭谛故说灭智，道谛故说道智。<br>
      　　问曰：五受众有种种恶，何以但说苦谛，不说无常谛、空、无我谛？<br>
      　　答曰：若说无常、空、无我谛，亦不坏法相；以众生多著乐畏苦故，佛呵世间一切皆是苦，欲令舍离故。无常、空、无我中，众生不大畏，故不说。<br>
      　　复次，佛法中五受众有异名，名为苦；以是故，但说苦是苦智。或有漏，或无漏：若在暖法、顶法、忍法、世间第一法，是有漏；若入见谛道，是无漏。何以故？从暖法至世间第一法中，四种观苦故。集智、灭智、道智亦如是。<br>
      　　复次，苦智名知苦相实不生；集智名知一切法离，无有和合；灭智名知诸法常寂灭如涅槃；道智名知一切法常清净、无正无邪。<br>
      　　尽智，名知一切法无所有。<br>
      　　无生智，名知一切生法不实、不定故不生。<br>
      　　如实智者，十种智所不能知，以如实智故能知。十智各各相，各各缘，各各别异，各各有观法；是如实智中无相、无缘、无别，灭诸观法，亦不有观。十智中有法眼、慧眼；如实智中唯有佛眼。十智，阿罗汉、辟支佛、菩萨共有；如实智，唯独佛有。所以者何？独佛有不诳法。以是故，知如实智独佛有。<br>
      　　复次，是十智入如实智中，失本名字，唯有一实智。譬如十方诸流水，皆入大海，舍本名字，但入大海。<br>
      　　如是等种种分别十一智义，此中略说。</p>
      <p>　　【经】“三三昧：有觉有观三昧，无觉有观三昧，无觉无观三昧。”　　<br>
      　　【论】一切禅定摄心，皆名为三摩提，此言正心行处。是心从无始世界来，常曲不端，得是正心行处，心则端直。譬如蛇行常曲，入竹筒中则直。是三昧三种：欲界未到地、初禅，与觉观相应故，名有觉有观；禅中间但观相应故，名无觉有观；从第二禅乃至有顶地，非觉观相应故，名无觉无观。<br>
      　　问曰：三昧相应心数法，乃至二十，何以但说觉观？<br>
      　　答曰：是觉观挠乱三昧，以是故说。是二事虽善，而是三昧贼，难可舍离。有人言：“心有觉观者无三昧。”以是故，佛说有觉有观三昧，但不牢固；觉观力小微，是时可得有三昧。是觉观能生三昧，亦能坏三昧；譬如风能生雨，亦能坏雨。三种善觉观，能生初禅，得初禅时发大欢喜，觉观故心散还失；以是故，但说觉观。<br>
      　　问曰：觉、观有何差别？<br>
      　　答曰：粗心相名觉，细心相名观；初缘中心发相名觉，后分别筹量好丑名观。有三种粗觉：欲觉、瞋觉、恼觉。有三种善觉：出要觉、无瞋觉、无恼觉。有三种细觉：亲里觉、国土觉、不死觉。六种觉妨三昧，三种善觉能开三昧门。若觉观过多，还失三昧；如风能使船，风过则坏船。如是种种分别觉、观。<br>
      　　问曰：经说三种法：有觉有观法，无觉有观法，无觉无观法；有觉有观地，无觉有观地，无觉无观地。今何以但说三种三昧？<br>
      　　答曰：妙而可用者取。有觉有观法者，欲界未到地，初禅中觉观相应法，若善、若不善、若无记；无觉有观法者，禅中间观相应法，若善、若无记；无觉无观法者，离觉观法，一切色心不相应行及无为法。有觉有观地者，欲界未到地，梵世；无觉有观地者，禅中间，善修是地作大梵王；无觉无观地者，一切光音，一切遍净，一切广果，一切无色地。于中上妙者是三昧。何等是三昧？从空等三三昧，乃至金刚，及阿罗汉、辟支佛诸三昧；观十方佛三昧，乃至首楞严三昧；从断一切疑三昧，乃至三昧王等诸佛三昧。如是等种种分别，略说三三昧义。</p>
      <p>　　【经】“三根：未知欲知根，知根，知已根。”　　<br>
      　　【论】未知欲知根者，无漏九根和合。信行、法行人，于见谛道中名未知欲知根，所谓信等五根，喜、乐、舍根，意根。信解见得人，思惟道中，是九根转名知根。无学道中，是九根名知已根。<br>
      　　问曰：何以故于二十二根中，但取是三根？<br>
      　　答曰：利解了了自在相，是名为根；余十九根，根相不具足，故不取。是三根利，能直入至涅槃，诸有为法中主故，得自在，能胜诸根。<br>
      　　复次，十根但有漏自得，无所利益故；九根不定，或有漏、或无漏，故不说菩萨应具足。<br>
      　　问曰：十想亦有漏、无漏，何以故说应具足？<br>
      　　答曰：十想皆是助道求涅槃法，信等五根虽是善法，不尽求涅槃。如阿毗昙中说：谁成就信等根？不断善根者。<br>
      　　复次，若五根清净变为无漏，三根中已摄。是三根中必有意根，三受中必有一受；以是故，但说三根。<br>
      　　复次，二十二根，有善、有不善、有无记杂，是故不说应具足。是三根，受众、行众、识众摄。未知欲知根在六地，知根、知已根在九地。三根缘四谛，六想相应。未知欲知根，三根因；知根，二根因；知已根，但知已根因。未知欲知根次第，生二根；知根次第，或生有漏根，或生知根，或生知已根；知已根，或生有漏根，或生知已根。如是等，以阿毗昙门广分别说。<br>
      　　复次，未知欲知根，名诸法实相，未知欲知故，生信等五根；是五根力故，能得诸法实相。如人初入胎中得二根：身根、命根；尔时如段肉，未具诸根，未能有所别知；五根成就，能知五尘。菩萨亦如是，初发心欲作佛，未具足是五根，虽有愿欲知诸法实相，不能得知。菩萨生是信等五根，则能知诸法实相。如眼四大及四大造色和合名为眼，先虽有四大、四大造色，未清净故，不名眼根。不断善根人虽有信，未清净故，不名为根。若菩萨得是信等五根，是时能信诸法相不生不灭，不垢不净，非有非无，非取非舍，常寂灭，真净如虚空。不可示、不可说，一切语言道过，出一切心心数法，所行如涅槃，是则佛法。菩萨以信根力故，能受；精进根力故，勤行不退不转；念根力故，不令不善法入摄诸善法；定根力故，心散五欲中能摄实相中；慧根力故，于佛智慧中少多得义味不可坏。五根所依意根，必与受俱，若喜、若乐、若舍。依是根入菩萨位，乃至未得无生法忍果，是名未知欲知根。此中知诸法实相了了故名知。从是得无生法忍果，住阿鞞跋致地得受记，乃至满十地坐道场，得金刚三昧，于其中间，名为知根。断一切烦恼习，得阿耨多罗三藐三菩提，一切可知法智慧遍满故，名为知已根。</p>
<div class="jwbt-box"><div class="jwbt"><a name=j1163-02-10><a href="1163-02.htm#MENU-top">大智度论卷第二十四</div></a></a>
<div class="jwbtbm"><a name=j1163-02-11><a href="1163-02.htm#MENU-top">释初品中十力</div></div></a></a>
<p>　　【经】“舍利弗，菩萨摩诃萨欲遍知佛十力、四无所畏、四无碍智、十八不共法、大慈大悲，当习行般若波罗蜜！”　　<br>
      　　【论】问曰：是十力、四无所畏等，是佛无上法，应当前说，何以故先说九想、八念等？<br>
      　　答曰：六波罗蜜是菩萨所应用，先已说。三十七品乃至三无漏根，是声闻法。菩萨行是六波罗蜜得力故，欲过声闻、辟支佛地，亦欲教化向声闻、辟支佛人令入佛道；是故呵是小乘法，舍一切众生，无所利益。若诸声闻人言：“汝是凡夫人，未断结使，不能行是法，是故空呵！”以是故佛言：“菩萨应具足三十七品等诸声闻法，不可得故。虽行是诸法，以不可得故，为众生行邪行故，行此正行，常不舍。是诸法不可得空，亦不疾取涅槃证。”若菩萨不解不行是小乘而但呵者，谁当肯信？譬如释迦牟尼佛，若先不行六年苦行，而呵言非道者，无人信受！以是故，自行苦行，过于余人，成佛道时，呵是苦行道，人皆信受。是故六波罗蜜后，次第行声闻法。<br>
      　　复次，此非但是声闻法，是法中和合，不舍众生意，具足一切佛法，以不可得空智故，名菩萨法。<br>
      　　问曰：若菩萨具足三十七品诸法者，云何不入声闻法位？<br>
      　　答曰：具足者，具足观知而不取证，了了观知，故名具足。如佛说：<br>
      <br>
      　　“一切畏杖痛，莫不惜寿命；恕己可为喻，杖不加群生。”<br>
      <br>
      　　虽言一切畏杖痛，无色界众生无身；色界虽有身而无鞭杖；欲界中诸佛、转轮圣王、夜摩天已上，皆不畏杖楚。为畏得杖处者，故言一切。具足亦如是，不为求证著法故言具足。<br>
      　　复次，我先说不舍众生，以不可得空智和合故，不堕声闻地。<br>
      　　问曰：从六波罗蜜至三无漏根，但言应具足。自此已后，何以故皆言欲得、欲知是事，当习行般若波罗蜜？<br>
      　　答曰：声闻法有量有限，故言应具足。自此已下，是诸佛法，甚深无量，菩萨未得，故言欲得是事，当学般若波罗蜜。<br>
      　　复次，声闻法易解易知，故言具足；菩萨法、佛法难解难知，故言当学。<br>
      　　复次，声闻法总相：但知苦，知苦因，知苦尽，知尽苦道。譬如二种医：一者、但知病，知病因，知差病，知差病药；而不知一切病，不知一切病因，不知一切病差，不知一切差病药。或复但知治人病，不知治畜生；或能治一国土，不能治余国土；有能治数十种病，不悉知四百四种病、病因、病差、差病药，亦如是。二者、于四种中悉皆遍知，遍知药，遍知病。声闻人如小医，不能遍知；菩萨摩诃萨如大医，无病不知，无药不识。以是故，声闻法应具足，菩萨法当学。<br>
      　　佛十力者，是处不是处如实知，一力也。知众生过去、未来、现在诸业、诸受，知造业处，知因缘，知果报，二力也。知诸禅、解脱、三昧、定，垢、净分别相如实知，三力也。知他众生诸根上下相如实知，四力也。知他众生种种欲，五力也。知世间种种无数性，六力也。知一切道至处相，七力也。知种种宿命，共相共因缘，一世二世乃至百千世劫；初劫尽，我在彼众生中，如是姓名、饮食、苦乐、寿命长短，彼中死是间生，是间死还生是间；此间生名姓、饮食、苦乐、寿命长短亦如是，八力也。佛天眼净，过诸天人眼，见众生死时生时，端正丑陋，若大若小，若堕恶道，若堕善道，如是业因缘受报：是诸众生恶身业成就，恶口业成就，恶意业成就，谤毁圣人，邪见、邪见业成就，是因缘故，身坏死时入恶道，生地狱中；是诸众生善身业成就，善口业成就，善意业成就，不谤圣人，正见、正见业成就，是因缘故，身坏死时入善道，生天上，九力也。佛诸漏尽故，无漏心解脱，无漏智慧解脱，现在法中自识知：我生已尽，持戒已立，不作后有尽，如实知，十力也。<br>
      　　问曰：是十力菩萨未得，声闻、辟支佛所不能得，今何以说？<br>
      　　答曰：声闻人虽不能得，若闻是十力功德，作是念：“佛有如是大功德！”自庆言：“我等善利，蒙益不少，得信心清净，入尽苦道。”诸菩萨者闻之，勤修菩萨道，当得如是十力等大功德果。<br>
      　　复次，有声闻人及菩萨，修念佛三昧，非但念佛身，当念佛种种功德法身。应作是念：“佛一切种，一切法能解故，名一切智人；一切法如实善分别说故，名一切见人；一切法现前知故，名一切知见无碍人；等心一切众生故，名大慈悲人；有大慈悲故，名为世救；如实道来故，名为如来；应受一切世间供养故，名为应供人；成就不颠倒智慧故，名正遍知；戒、定、智慧成就故，名明行足；不复还故，名善逝；知世间总相别相故，名世间解；善说出世间安隐道故，名无上调御师；以三种教法度众生故，名天人师；一切世间烦恼睡，能自觉亦能觉人故，名为觉人；一切所愿具足故，名有德；十力成就故，名坚誓；得四无畏故，名人师子；得无量甚深智故，名大功德海；一切记说无碍故，名如风；一切好丑无憎爱故，名如地；烧一切结使薪故，名如火；善断一切烦恼习故，名具足解脱；最上住处故，名为世尊。佛有如是等诸功德故，应念佛。”以是故，菩萨摩诃萨欲得佛十力、四无所畏、十八不共法，当学般若波罗蜜。<br>
      　　复次，佛在王舍城耆阇崛山中，说是般若波罗蜜时，佛四部众及诸外道，在家、出家，诸天龙鬼神等，种种大众集会。佛入三昧王三昧，放大光明，遍照恒河沙等世界，地六种震动，说是般若波罗蜜六波罗蜜，乃至三无漏根。是中有众生，疑有何等力，有几种力故，能作如是不可思议感动利益？佛知众生心有如是疑故，言我有诸法实相智力，是力有十种，用是十种智故，能作如是感动变化，亦能过是所作。以是故，言欲得十力，当学般若波罗蜜。<br>
      　　复次，佛弟子世世植善根，以少罪缘故堕外道。诸外道常言：“佛非实有功德力，是幻术力诳惑人心。”佛弟子堕外道者心疑：“若尔者，佛非大人。”欲灭是恶谤故，言我实有十力、四无所畏故度众生，非是幻诳也。<br>
      　　复次，诸菩萨修菩萨道苦行事，难办难成故欲懈息，是故佛言：“行是十力，当得无量果报。”譬如贾客主慰喻商人言：“汝等慎勿疲倦，精勤努力，得至宝山，当得七宝如意宝珠。”佛亦如是安慰诸菩萨言：“无得疲厌，当勤精进，修菩萨道；行是十力，当得无量果报。”如是等种种利益因缘故，说十力等。<br>
      　　问曰：佛有无量力，何以故但说十力？<br>
      　　答曰：诸佛虽有无量力，度人因缘故，说十力，足成办其事：以是处不是处智力，分别筹量众生，是可度、是不可度；以业报智力，分别筹量是人业障，是人报障，是人无障；以禅定解脱三昧智力，分别筹量是人著味，是人不著味；以上下根智力，分别筹量众生智力多少；以种种欲智力，分别筹量众生所乐；以种种性智力，分别筹量众生深心所趣；以一切至处道智力，分别筹量众生解脱门；以宿命智力，分别筹量众生先所从来；以生死智力，分别筹量众生生处好丑；以漏尽智力，分别筹量众生得涅槃。佛用是十种力度脱众生，审谛不错，皆得具足。以是故，佛虽有无量力，但说此十力。<br>
      　　复次，是处不是处力，定知从是因缘出是果报，是中总摄九力；为欲度众生故，于初力中分别有九种。何以故？是世间众生，现前见榖从种出而不能知，何况心心数法因缘果报？佛于内外因缘果报了了遍知，故名为力。佛知是众生业烦恼因缘故缚，净禅定三昧解脱因缘故解；是一切众生三世三种诸业、诸烦恼，轻重深浅粗细，佛悉遍知故名力。一切众生诸禅定解脱三昧，大小深浅解脱因缘，佛悉遍知故名力。众生钝根为后身故作罪福业因缘，利根人为不生故集诸业，佛悉知此上下根好丑相故名力。知一切众生二种欲，作上下根因缘，二种欲善恶种种别异，佛悉遍知故名力。二种欲由二种性因缘故，遍知众生深心所趣故名力。一切众生种种性因缘故行二种道，所谓善道、恶道，种种门所至处，佛悉遍知故名力。过去、未来世中因缘果报，智慧无碍，是名宿命生死智力。知过去、未来因果已，悉知方便坏因缘果报相续，是名漏尽力。佛知三世中二种因缘，分别筹量众生根欲性，为漏尽故说法，是漏尽力。<br>
      　　问曰：何等为是处不是处力？<br>
      　　答曰：佛知一切诸法因缘果报定相，从是因缘生如是果报，从是因缘不生如是果报。所以者何？如多性经中说是处不是处相：女身作转轮圣王无是处。何以故？一切女人皆属男子，不得自在故。女人尚不得转轮圣王，何况作佛？若女人得解脱涅槃，亦因男子得，无有自然得道。二转轮圣王一时出世无是处。何以故？无恶业成就故。二转轮圣王尚不同世，何况二佛？恶业得受乐报无是处，恶业尚不能得世间乐，何况出世乐？若恶行生天无是处，恶行尚不能得生天，何况涅槃？五盖覆心散乱，离修七觉而得涅槃无是处；五盖覆心离修七觉，尚不能得声闻道，何况佛道？心无覆盖，佛道可得，何况声闻道！如是等是处不是处，多性经中佛口自说。诸论议师辈，依是佛语，更广说是处不是处：若言佛有阙失罪过，若诸贤圣求外道师，若诸贤圣自言我是佛，若诸贤圣堕恶道，若见谛所断结更生，若诸贤圣覆藏罪，若须陀洹二十五有，皆无是处；如贤圣中分别广说。五逆人，五种黄门，堕四恶道众生，郁多罗越人，魔眷属，三障所遮，若言得道，皆无是处！轻说法者，轻法自轻，破戒愚痴，若言得具足善法，无是处！自言我是佛，此身口恶不悔欲见佛；若破僧罪不悔欲见佛；邪定入正定，正定入邪定，正定入不定；除佛法别有真得道人，应得道身若死，皆无是处！除因缘生识，出名色更有法，无是处！佛遣使事未讫，若遮碍，无是处！入慈三昧，若他因缘死；入灭尽定，在见谛道中若死，皆无是处！若害佛及佛母，无是处！转轮圣王女宝、象马、主藏臣、主兵臣，若在胎中死，母子夭丧，皆无是处！郁多罗越人、女宝、佛母，命终次身入恶道，皆无是处！有为常，涅槃无常，凡夫人能断非有想非无想结使，一切取相禅定中修圣道，无漏道有漏因，若地湿相、水坚相、火冷相、风住相，皆无是处！无明不能生诸行，乃至生不能生老死，无有是处！二心一时生：五识众能分别取相，若著、若离；能起身业口业，若眠、若入禅定，无有是处！但五识相续生，不生意识；但五识众中著有相续；但五识众能缘名，能缘相，能缘无色法，能缘过去、未来，能缘离三世法；但五识众中有憎触、明触，修禅定，若受善律仪、不善律仪，若忧喜；鼻识、舌识，有隐没无记；若有无觉无观；若增益诸根，皆无是处！凡夫人第六识离我受心行，无是处！如是等无量无是处，是处亦如是。佛知是处无是处，分别筹量可度者为说法，不可度者为作因缘。譬如良医，知病可治、不可治。声闻、辟支佛所知少，少故或不应度者欲度；如首罗应度而不度，如舍利弗所不度者是。佛无是事，无能坏，无能胜，悉遍知故，是初力。<br>
      　　业报智力者，身口所作业，及此生无作业，所受戒业，亦恶业，日夜随生业，用生罪福业，是业佛略说三处摄，是名一切业用。佛知一切众生有业过去，报亦过去；有业过去，报在现在；有业过去，报在未来；有业过去，报在过去、现在；有业过去，报在过去、未来；有业过去，报在现在、未来；有业过去，报在过去、未来、现在。现在业亦如是。<br>
      　　复次，善心中受善、不善、无记业报；不善心、无记心，亦如是。<br>
      　　复次，乐业因缘故受乐报，苦业因缘故受苦报，不苦不乐业因缘故受不苦不乐报。现报业因缘故受现报，生报业因缘故受生报，后报业因缘故受后报；不净业因缘故受恼报，净业因缘故受无恼报，杂业因缘故受杂报。<br>
      　　复次，二种业：必受报业，不必受报业。<br>
      　　必受报业，不可得离。或待时、待人、待处受报：如福人应共转轮圣王受福，待转轮圣王好世出，是时乃受，是为待时；待人者，人即是转轮圣王；待处者，转轮王所出处。<br>
      　　复次，是必受报业，不待技能功勋、若丑若好，不求自来。如天上生人，福乐自至；地狱中人，罪苦自追。不待因缘，此业深重故。<br>
      　　复次，必受报业，如毗琉璃军杀七万二千诸得道人，及无量五戒优婆塞，如目连等大神通人所不能救。如薄拘罗，后母投著火中、汤中、水中而不死。如佛游诸国，虽出家行乞，不须膳供，而五百乘车载王所食，业中生粳米，随饭百味羹。如是等善恶业必受，余者不必受。欲界受三种业报处：乐受业、苦受业、不苦不乐受业。色界受二种业报处：乐受业、不苦不乐受业。无色界受一种业报处：不苦不乐受业。或待事者，依是事得受业报。如弗迦罗婆王池中，生千叶金色莲华，大如车轮，因是大会快乐，多人出家得道。佛知一切众生造诸业处，或欲界、色界、无色界，欲界在何道中，若天道在何天中，若人中在何天下，若阎浮提在何国，若是国在何城、何聚落，若是城在何里、何巷、何舍、在何处。知是业何时作，过去一世、二世乃至百千万世，是业果报几已受，几未受，几必受，几不必受。知善不善所用事物，所谓刀杖、教敕杀等，自杀，遣人杀，诸余恶业亦如是；善业亦如是，知如布施、持戒修善，施中所施何等土地、房舍、衣服、饮食、医药、卧具、七宝财物，戒中受戒、自然戒、心生戒、口言戒、一行戒、少分戒、多分戒、满分戒、一日戒、七善道戒、十戒、具足戒、定共戒，善福中修初禅、二三四禅、慈心、悲喜舍心，如是等善业因缘。若悭贪，若瞋恚，若怖畏，若邪见，若恶知识等，种种恶业因缘。福业因缘：若信，若怜愍，若恭敬，若禅定，若智慧，若善知识等，种种善业因缘。是诸业自在，一切天及人，是诸业相无能转者，于亿千万世常随逐众生不舍，如债主随人，得因缘具足，便与果报。如地中种子，得因缘时节和合便生。是业能令众生六道中受生，驶疾于箭。一切众生皆有诸业报分，如父母遗财，诸子皆应得分。是业果报时到，不可遮止，如劫尽火；随众生应生处，处处安置，如大国王随其所应而与官职。人命终时，是业来荫覆其心，如大山映物。是业能与种种身，如工画师作种种像。若人以正行御业，善法将养，则与好报；若以邪行御业，不善将养，则与恶报。如人事王，随事得报。如是等，分别诸业相果报。<br>
      　　复次，如分别业经中，佛告阿难：“行恶人好处生，行善人恶处生。”阿难言：“是事云何？”佛言：“恶人今世罪业未熟，宿世善业已熟，以是因缘故，今虽为恶而生好处。或临死时，善心心数法生，是因缘故，亦生好处。行善人生恶处者，今世善未熟，过世恶已熟，以是因缘故，今虽为善而生恶处。或临死时，不善心心数法生，是因缘故，亦生恶处。”<br>
      　　问曰：熟与不熟义可尔，临死时少许时心，云何能胜终身行力？<br>
      　　答曰：是心虽时顷少，而心力猛利，如火如毒，虽少能成大事。是垂死时心，决定猛健故，胜百岁行力；是后心名为大心，以舍身及诸根事急故。如人入阵，不惜身命，名为健。如阿罗汉舍是身著故，得阿罗汉。如是等种种罪福业报、转报，亦应如是知。声闻人但知恶业罪报、善业福报，不能如是细分别；佛悉遍知是业及业报，智慧势力无碍无尽，无能坏，无能胜，是名第二力。<br>
      　　禅定、解脱、三昧、净垢、分别智力者，禅名四禅，佛知是禅佐助道法、名相、义分、次第熏修、有漏无漏、学无学、净垢、味不味、深浅分别等。八解脱，如禅中分别相。说禅摄一切色界定，说解脱摄一切定。禅波罗蜜即是诸解脱。禅定、解脱、三昧，皆名为定，定名为心不散乱。垢名爱见慢等诸烦恼；净名真禅定，不杂爱见慢等烦恼如真金。分别名诸定中有一心行、不一心行，常行、不常行，难入、易入，难出、易出，别取相、总取相，转治、不转治。转治，如淫欲中慈心，瞋人不净观，愚痴思惟边无边，掉戏心中用智慧分别诸法，没心中欲摄心。若不尔者，名不转治。是定中应分别时及住处：若身瘦羸，是非行定时。如菩萨苦行时作是念：“我今不能生禅定；若多人处，亦非定处。”<br>
      　　复次，佛知是禅定为失故，是禅为住故，是禅为增益故，是禅为达到涅槃故。<br>
      　　复次，佛知是人难入定、难出定，易入易出，易入难出，难入易出。佛知是人应得如是禅，知是人失禅受五欲，知是人受五欲已还得禅，依是禅得阿罗汉。如是等一切诸禅定解脱，即是三昧。是禅定，佛以甚深智慧尽知，无能坏，无能胜，是名第三力。<br>
      　　知众生上下根智力者，佛知众生是利根、钝根、中根。利智名为上，钝智名为下，佛用是上下根智力，分别一切众生是利根、是中根、是钝根。是人如是根，今世但能得初果，更不能得余；是人但能得第二、第三、第四果。是人但能得初禅，是人但能得第二、第三、第四禅，乃至灭尽定亦如是。是人当作时解脱证，是人当作不时解脱证。是人能得于声闻中第一，是人能得于辟支佛中第一，是人具足六波罗蜜，能得阿耨多罗三藐三菩提。如是知已，或为略说得度，或为广说得度，或为略广说得度。或以软语教，或以苦语教，或以软苦语教。佛亦分别是人有余根，应令增生信根，是人应令生精进、念、定、慧根。是人用信根入正位，是人用慧根入正位。是人利根，为结使所遮，如鸯群梨摩罗等。是人利根，不为结使所遮，如舍利弗、目连等。知根虽钝而无遮，如周利般陀伽。有根钝而遮者。知是人见谛所断根钝，思惟所断根利；思惟所断钝，见谛所断利；是人一切根同钝同利；是人一切根不同钝不同利。是人先因力大，是人今缘力大。是人欲缚而得解，是人欲解而得缚。譬如鸯群梨摩罗，欲杀母、害佛而得解脱；如一比丘得四禅，增上慢故，还入地狱。知是人必堕恶道，是人难出，是人易出，是人疾出，是人久久乃出。如是等一切众生上下根相，皆悉遍知，无能坏，无能胜，是名第四力。<br>
      　　知众生种种欲智力者，欲名信喜好乐。好五欲，如孙陀罗难陀等。好名闻，如提婆达等。好世间财利，如须弥刹多罗等。好出家，如耶舍等。好信，如跋迦利等。好持戒，如罗睺罗等。好施，如陀跋罗（佛姑甘露女所生也）。好头陀远离，如摩诃迦葉。好坐禅，如隶跋多等。好智慧，如舍利弗等。好多闻，如阿难等。好知毗尼，如优波离等。如是佛弟子，各各有所好。凡夫人亦各各有所喜，或有喜淫欲，或有喜瞋恚。<br>
      　　复次，佛知是人多欲、多瞋、多痴。<br>
      　　问曰：何等是多淫、多瞋、多痴相？<br>
      　　答曰：如禅经中说三毒相，是中应广说。知如是相已，多淫欲人不净法门治，多瞋人慈心法门治，多愚痴人因缘法门治。如是随所欲说法，所谓善欲随心为说，如船顺流；恶欲以苦切语教，如以榍出榍。是欲智中，佛悉遍知，无能坏，无能胜，是名第五力。<br>
      　　性智力者，佛知世间种种别异性。性名积习，相从性生，欲随性作行；或时从欲为性，习欲成性。性名染心为事，欲名随缘起，是为欲、性分别。世间种种别异者，各各性，多性，无量不可数，是名世间别异。有二种世间：世界世间、众生世间。此中但说众生世间。佛知众生如是性，如是欲，从是处来，成就善根、不善根，可度、不可度，定、不定，必、不必，行何行，生何处，在何地。<br>
      　　复次，佛知是众生种种性相，所谓随所趣向，如是偏多，如是贵，如是染心事，如是欲，如是业，如是行，如是烦恼，如是礼法，如是定，如是威仪，如是知，如是见，如是忆想分别，尔所结使生，尔所结使未生。随所著生欲，随欲染心，随染心趣向，随趣向贵重，随贵重常觉观，随觉观为戏论，随戏论常念，随念发行，随发行作业，随作业果报。<br>
      　　复次，佛用是种种性智力，知是众生可度，是不可度；是今世可度，是后世可度；是即时可度，是异时可度；是现前可度，是眼不见可度；是人佛能度，是人声闻能度，是人共可度；是人必可度，是人必不可度；是人略说可度，是人广说可度，是人略广说可度；是人赞叹可度，是人折伏可度；是人将迎可度，是人弃舍可度；是人细法可度，是人粗法可度；是人苦切可度，是人软语可度，是人苦软语可度。是邪见，是正见；是著过去，是著未来；是著断灭，是著常；是著有见，是著无见；是欲生，是厌生；是求富贵乐，是著厚邪见；是说无因无缘，是说邪因缘，是说正因缘；是说无作业，是说邪作业，是说正作业；是说不求，是说邪求，是说正求；是贵我，是贵五欲，是贵得利，是贵饮食，是贵说戏乐事；是乐众，是乐愦闹，是乐远离；是多行爱，是多行见；是好信，是好慧；是应守护，是应舍；是贵持戒，是贵禅定，是贵智慧；是易悟，是讲说乃悟；是可引导，是句句解；是利根，是钝根，是中根；是易出易拔，是难出难拔；是畏罪，是重罪；是畏生死，是不畏生死；是多欲，是多瞋，是多痴；是多欲瞋，是多欲痴，是多瞋痴，是多欲瞋痴；是薄烦恼，是厚烦恼；是少垢，是多垢；是覆慧，是略慧，是广慧；是人善知五阴相，十二入、十八界；十二因缘，是处、非是处，苦、集、灭、道；善知入定、出定、住定。<br>
      　　复次，佛知是欲界众生，是色界、是无色界众生；是地狱、畜生、饿鬼、人、天；是卵生、胎生、湿生、化生；是有色、是无色，是有想、是无想；是短命，是长命；是但凡夫人未离欲，是凡夫人离下地欲，未离禅欲；如是乃至非有想非无想；是向道，是得果，是辟支佛，是诸佛。如是等种种分别五道、四生，三聚、假名，障、众、入、界，善根、不善根，诸结使、地、业果，是可度、是不可度，灭智分别。以如是等分别，知世间种种别异性，得无碍解脱。如是等种种别异，佛悉遍知，无能坏，无能胜，是名第六力。<br>
      　　一切至处道智力者，有人言：“业即是道。所以者何？业因缘故，遍行五道。有业能断，业能有所至，所谓三圣道分及无漏思。以是故，诸业是一切至处道。”<br>
      　　复次，有人言：“五分、五智、三昧住，一切处利益事办。”复有人言：“第四禅即是。何以故？第四禅一切诸定至处。如诸经中说：是善心、定心、不乱心、摄心，皆入第四禅中。”<br>
      　　复次，有人言：“如身念处即是至处道，是诸道利益之本。”复有言：“一切圣道是，用是圣道，得随意利益。”复有论者言：“一切善道，一切恶道，一切圣道，各各知诸道至处。”如毛竖经中说，佛悉遍知，无能坏，无能胜，是名第七力。<br>
      　　宿命智力者，宿命有三种：有通，有明，有力。凡夫人但有通，声闻人亦通亦明，佛亦通亦明亦力。所以者何？凡夫人但知宿命所经，不知业因缘相续；以是故，凡夫人但有通，无有明。声闻人知集谛故，了了知业因缘相续生；以是故，声闻人亦有通、亦有明。若佛弟子，先凡夫人时得宿命智，入见谛道中知集因缘，第八无漏心得断见故，故通变为明。所以者何？明名见根本。若佛弟子先得圣道，后宿命智生，亦知集因缘力，故通变为明。<br>
      　　问曰：若佛本为菩萨时，先得宿命智，诸菩萨离无所有处烦恼，后入圣道故，云何佛说我初夜得初明？<br>
      　　答曰：是时非明。若佛在众中，说我彼时得是明，示众人言，是明初夜得。譬如国王未作王时生子，后作王时，人问：“王子何时生？”答言：“王子某时生。”是生时未作王，以今是王故，以彼为王子，言王子彼时生。佛亦如是，宿命智生，尔时未是明，但名通；后夜时知集因缘故，通变为明；后在众中说言，我初夜时得是明。<br>
      　　问曰：通、明义如是，云何为力？<br>
      　　答曰：佛用是明，知己身及众生，无量无边世中，宿命因缘所更，种种悉遍知，是为力。无能坏，无能胜，是名第八力。<br>
      　　生死智力者，佛用天眼，见众生生死处。凡夫人用是天眼，极多见四天下；声闻人极多傍见小千世界，上下亦遍见。<br>
      　　问曰：大梵王亦能见千世界，有何等异？<br>
      　　答曰：大梵王自于千世界中立则遍见，若在边立，则不见余处。声闻人则不尔，在所住处，常见千世界。辟支佛见百千世界，诸佛见无量无边诸世界。凡夫人天眼智，是通而非明，亦如是；但见所有事，不能见随业因缘受生，如宿命中说。<br>
      　　复次，得天眼人中最第一者，阿泥卢豆，色界四大造色半头清净是天眼；佛天眼四大造色遍头清净，是为差别。<br>
      　　复次，声闻人所住于三昧中得天眼，即所住三昧中能见：若有觉有观三昧，若无觉有观三昧，若无觉无观三昧。佛随所入三昧中住，欲见尽见；若依无觉无观三昧中得天眼，入有觉有观三昧，若无觉有观三昧中亦能见。<br>
      　　复次，声闻人用是天眼见时，所住三昧中，心入余三昧，天眼则灭。佛则不尔，心虽入余三昧，天眼不灭。是智慧遍知一切众生生死所趣，无能坏，无能胜，是名第九力。<br>
      　　漏尽智力者，问曰：九力智慧分别有差别，漏尽则同，一切声闻、辟支佛，有何等异？<br>
      　　答曰：虽漏尽是同，智慧分别大差别。声闻极大力，思惟所断结，生分、住分、灭分，三时断。佛则不尔，一生分时尽断。声闻人见谛所断结使，生时断，思惟所断，三时灭。佛则见谛所断，思惟所断，无异。声闻人初入圣道时，入时与达时异；佛则一心中亦入亦达，一心中得一切智，一心中坏一切障，一心中得一切佛法。<br>
      　　复次，诸声闻人有二种解脱：烦恼解脱、法障解脱。佛有一切烦恼解脱，亦有一切法障解脱。佛自然得智慧，诸声闻人随教道行得。复有人言：“若佛以智慧断一切众生烦恼，其智亦不耗不减。譬如热铁丸，著少绵上，虽烧此绵而火热势不减；佛智慧亦如是，烧一切烦恼，智力亦不减。”<br>
      　　复次，声闻但知自尽漏，诸佛自知尽漏，亦知尽他人漏，如净经中说。<br>
      　　复次，佛独知众生心中分别有九十八使、一百九十六缠，除佛无有知者。佛亦独知苦法智，苦比智中，断尔所结使性，乃至道比智亦如是；思惟所断，九解脱道中亦尔。佛悉遍知一切众生如是事，声闻若少知少说，皆随佛语。如是漏尽智慧力势，无能坏，无能胜，是名第十力。<br>
      　　问曰：是十力何者最胜？<br>
      　　答曰：各各于自事中大，如水能渍，火能烧，各自有力。有人言：“初力为大，能摄十力故。”或言：“漏尽力大，事办得涅槃故。”论者言：“是十力皆以无碍解脱为根本，无碍解脱为增上。”<br>
      　　问曰：若是十力独是佛事，弟子今世无人能得，佛何以故说？<br>
      　　答曰：断人十力中疑故，无智人令心决定坚牢故，令四众欢喜，言“我等大师独有如是力，不与一切众生共”。又诸外道辈言：“憍昙氏沙门，常寂静处住，智慧缩没。”以是故，发至诚言：“我十种智力，四无所畏，安立具足；在大众中，说真智慧，教化众生，如师子吼，转梵轮，一切外道及天世人无能转者。”为止是谤故，说是十力。<br>
      　　问曰：好人法，一事智慧尚不应自赞，何况无我、无所著人而自赞十力？如说：<br>
      <br>
      　　“自赞自毁，赞他毁他，如是四种，智者不行！”<br>
      　　<br>
      　　答曰：佛虽无我、无所著，有无量力，大悲为度众生故，但说十力，不为自赞。譬如好贾客导师，见诸恶贼诳诸贾客，示以非道。导师愍念故，语诸贾客：“我是实语人，汝莫随诳惑者！”又如诸弊医等诳诸病人，良医愍之，语众病者：“我有良药能除汝病，莫信欺诳以自苦困！”<br>
      　　复次，佛功德深远，若佛不自说，无有知者；为众生所说，所益甚多。以是故，佛自说是十力。<br>
      　　复次，有可度者必应为说，所应说中，次第应说十力；若不说，彼不得度，是故自说。譬如日月出时，不作是念：“我照天下，当有名称！”日月既出，必自有名。佛亦如是，不自念为有名称故，自说功德。佛清净语言说法，光明破众生愚闇，自然有大名称。以是故，佛自说十力等诸功德无有失。力名能有所办：用是十种力增益智慧故，能破论议师；用是十种力增益智慧故，能好说法；用是十种力增益智慧故，能摧伏不顺；用是十种力增益智慧故，于诸法中得自在，如大国主于臣民大众中得自在。是为以声闻法略说十力义。</p>
<div class="jwbt-box"><div class="jwbt"><a name=j1163-02-12><a href="1163-02.htm#MENU-top">大智度论卷第二十五</div></a></a>
<div class="jwbtbm"><a name=j1163-02-13><a href="1163-02.htm#MENU-top">释初品中四无畏四无碍智</div></div></a></a>
<p>　　四无所畏者，佛作诚言：“我是一切正智人。若有沙门、婆罗门，若天、若魔、若梵，若复余众，如实言是法不知，乃至不见是微畏相；以是故我得安隐，得无所畏，安住圣主处，如牛王，在大众中师子吼，能转梵轮；诸沙门、婆罗门，若天、若魔、若梵，若复余众，实不能转。”一无畏也。佛作诚言：“我一切漏尽。若有沙门、婆罗门，若天、若魔、若梵，若复余众，如实言是漏不尽，乃至不见是微畏相；以是故我得安隐，得无所畏，安住圣主处，如牛王，在大众中师子吼，能转梵轮；诸沙门、婆罗门，若天、若魔、若梵，若复余众，实不能转。”二无畏也。佛作诚言：“我说障法。若有沙门、婆罗门，若天、若魔、若梵，若复余众，如实言受是障法，不障道，乃至不见是微畏相；以是故，我得安隐，得无所畏，安住圣主处，如牛王，在大众中师子吼，能转梵轮；诸沙门、婆罗门，若天、若魔、若梵，若复余众，实不能转。”三无畏也。佛作诚言：“我所说圣道，能出世间，行是道，能尽诸苦。若有沙门、婆罗门，若天、若魔、若梵，若复余众，如实言行是道，不能出世间，不能尽苦，乃至不见是微畏相；以是故我得安隐，得无所畏，安住圣主处，如牛王，在大众中师子吼，能转梵轮；诸沙门、婆罗门，若天、若魔、若梵，若复余众，实不能转。”四无畏也。<br>
      　　问曰：以何事故，说四无所畏？<br>
      　　答曰：有人言：“佛自称一切智、一切见。世间一切经书、技术、智巧、方便，甚多无量，若一切众生共知一切事犹尚难，况佛一人而有一切智？或有是事，有是事难，佛将无有畏？”欲断是疑妄，断是难故，佛说四无所畏。<br>
      　　复次，若佛未出世，外道等种种因缘，欺诳求道、求福人。或食种种果，或食种种菜，或食种种草根，或食牛屎，或食稊稗，或日一食，或二日、或十日、一月、二月一食，或觐风、饮水，或食水衣，如是等种种食；或衣树皮、树叶、草衣、鹿皮，或衣板木；或在地卧，或卧杵上、杖上、灰上、棘上；或寒时入水，或热时五热自炙；或入水死，入火死，投岩死，断食死。如是等种种苦行法中，求天上，求涅槃。亦教弟子令不舍是法，如是引致少智众生以得供养。譬如萤火虫，日未出时，少多能照；若日出时，千光明照，月及众星皆无有明，岂况萤火？若佛未出世，诸外道辈小明照世得供养；佛出世时，以大智光明，灭诸外道及其弟子，皆不复得供养。以失供养利故，便妄语谤佛及佛弟子。如孙陀利经中说，自杀孙陀利而谤佛，语众人言：“世间弊人尚不为是，是人世间礼法尚不能知，何况涅槃？”佛欲灭如是等诽谤故，自说实功德四无所畏，言我独是一切智人，无有能如实言佛不能知，我不畏是事。我独一切诸漏及习尽，无有能如实言佛漏未尽，我不畏是事。我说遮涅槃道法，无有能如实言是法不能遮涅槃，佛不畏是事。佛说苦尽道达到涅槃，无有能如实言是道不能到涅槃，佛不畏是事。略说是四无所畏体：一者、正知一切法，二者、尽一切漏及习，三者、说一切障道法，四者、说尽苦道。是四法中，若有如实言不能尽遍知，佛不畏是事。何以故？正遍知了了故。初二无畏，为自功德具足故；后二无畏，为具足利益众生故。<br>
      　　复次，初第一、第三无畏中说智；第二、第四无畏中说断；智、断具足故，所为事毕。<br>
      　　问曰：十力皆名智，四无所畏亦是智，有何等异？<br>
      　　答曰：广说佛诸功德是力，略说是无畏。<br>
      　　复次，能有所作是力，无所疑难是无畏；智慧集故名力，散诸无明故是无畏；集诸善法故名力，灭诸不善法故名无畏；自有智慧故名力，无能坏者故名无畏；智慧猛健是力，堪受问难是无畏；集诸智慧是名力，智慧外用是无畏。譬如转轮圣王七宝成就是力，得是七宝已，周四天下无不降伏，是名无畏。又如良医，善知药方是名力；合和诸药与人，是名无畏。自利益是名力，利益他是无畏；自除烦恼是名力，除他烦恼是无畏；无能沮坏是名力，不难不退是无畏；自成己善是名力，能成他善是无畏；巧便智是名力，用巧智是无畏；一切智、一切种智是名力，一切智、一切种智显发是无畏；十八不共法是名力，十八不共法显发于外是无畏；遍通达法性是名力，若有种种问难，不复思惟，即时能答，是无畏；得佛眼是名力，佛眼见已，可度者为说法，是无畏；得三无碍智是名力，得应辩无碍是无畏；义无碍智是名力，乐说无碍智是无畏；一切智自在是名力，种种譬喻、种种因缘、庄严语言说法，是无畏；破魔众是名力，破诸外道论议师是无畏。如是等种种因缘，分别力、无畏。<br>
      　　问曰：何等名无所畏？<br>
      　　答曰：得无所疑，无所忌难，智慧不却不没，衣毛不竖，在在法中如说即作，是无畏。<br>
      　　问曰：云何当知佛无所畏？<br>
      　　答曰：若有所畏，不能将御大众，能摄、能舍，能苦切治，或软语教。如佛一时能驱遣舍利弗、目连等，还复怜愍心受。若有所忌难者，诸论议师辈，住憍慢山顶，以外智慧心狂醉，皆言天下唯有我一人，更无余人；自于经书决定知故，破他经书、论议；以恶口呰毁，如狂象无所护惜。如是狂人，庵跋吒、长爪、萨遮只、尼揵、蜫卢坻等诸大论议师皆降伏；若有所畏，则不能尔。及憍陈如等五出家人，优楼频螺迦葉等千结发仙人，舍利弗、目揵连、摩诃迦葉等，于佛法中出家，及百千释子；并诸阎浮提大王，波斯匿大王、频婆娑罗王、旃陀波殊提王、优填王、弗迦罗婆利王、梵摩达王等，皆为弟子；诸在家婆罗门，皆度一切世间智慧，为大国王所师仰，梵摩喻、弗迦罗婆利、鸠罗檀陀等，皆为弟子，有得初道，有得第二、第三、第四道；诸大鬼神，阿罗婆迦、鞞沙迦等；诸大龙王，阿波罗罗、咿罗钵多罗等；鸯群黎摩罗诸恶人等，皆降化归伏。若有所畏，不能独在树下师子座处坐。欲得阿耨多罗三藐三菩提时，魔王军众，化作师子、虎狼，熊罴之首，或一眼、或多眼，或一耳、或多耳，担山吐火，四边围绕。佛以手指按地，眴息之顷，即皆消灭。诸天、阿修罗、鞞摩质帝隶、释提婆那民、梵天王等，引导其心皆为弟子。若有所畏，不能在此大众中说法；以无所畏故，能为如是诸天鬼神大众中说法，故名无所畏。<br>
      　　复次，佛于一切众生，最尊最上，尽到一切法彼岸，得大名闻故，自说无所畏。<br>
      　　复次，且置是佛功德；佛一切世间功德亦无能及者，所畏法一切已拔根本故。所畏法者，弊家生、弊生处、恶色、无威仪、粗恶语等。弊家生者，如首陀罗，所谓担死人、除粪、养鸡猪、捕猎、屠杀、沽酒、兵伍等卑贱小家；若在大众中，则多怖畏。佛从本已来，常生转轮圣王种中，所谓顶生王、快见王、娑竭王、摩诃提婆王，如是等名曰种王家中生，亦以是故无所畏。弊生处者，安陀罗、舍婆罗（裸国也）、兜呿罗（小月氏）、修利、安息、大秦国等；在此边国中生，若在大众中，则多怖畏。佛在迦毗罗婆中国生故无所畏。恶色者，有人身色枯干羸瘦，人不喜见；若在大众，则亦有畏。佛金色光润，如火照赤金山，有如是好色故无所畏。无威仪者，进止行步坐起，无有人仪，则有怖畏；佛无是事。粗恶语者，有人恶音声，謇吃重语，无有次第，人所不喜，则多怖畏；佛无是畏。所以者何？佛语真实柔软，次第易了，不疾不迟，不少不多，不没不垢，不调戏，胜迦陵毗伽鸟音，辞义分明，不中伤物。离欲故无染，灭瞋故无碍，除愚故易解，法喜增长故可爱，遮罪故安隐，随他心、随解脱、义深语妙、有因缘故言有理，譬喻故善显示，事讫故善会事，观种种众生心故杂说，久久皆入涅槃故一味。如是等种种无量庄严语故，佛于语中无所畏。佛但以如是等世间法，尚无所畏，何况出世间法！以是说佛有四无所畏。<br>
      　　问曰：佛十力中有无所畏不？若有无所畏，不应但言四；若有所畏，云何言无畏成就？<br>
      　　答曰：一智在十处，名为佛成就十力，如一人知十事，随事受名。是十力四处出用，是无所畏：是处不是处力、漏尽力，即是初、二无畏；八力虽广说，是第三、第四无畏。以是故，十力中有无畏，别说亦无失。<br>
      　　正遍知者，知一切法不颠倒，正不邪，如余过去诸佛，是名三藐三佛陀。如佛告阿难：一切世间天及人所不能知，佛能遍知故，名三藐三佛陀。若有人言是法不知，问曰：是何人？答曰：是中佛说，若沙门、婆罗门，若天、若魔、若梵，乃至欲与佛论者。论何等法？有人言：“佛所不说外诸经书，弊迦兰那、僧佉、韦陀等十八种大经书。”有人言：“须弥山斤两，大地深浅，一切草木头数。”有人言：“是常无常、有边无边十四难，佛不能答。”有人言：“是法色法无色法、可见不可见、有对无对、有漏无漏、有为无为等，佛但知一种道事因缘，是异法种种因缘，佛或不悉知。”沙门者，说出家人；婆罗门者，说在家有智人；天者，说地天、虚空天；魔者，说六欲天；梵者，说梵天王为首，及一切色界；余者，除此更有余人。<br>
      　　如实者，若以现事，若以因缘难。<br>
      　　乃至不见是微畏相者：相名因缘，我不见小小因缘，如法能来破我者；以不见故，至诚言安立阿黎沙（此言圣主）住处。佛至诚言我一切漏尽，若有人言是漏不尽者，无有畏也。何等是漏？漏名三漏：欲漏，有漏，无明漏。<br>
      　　复次，漏名六情中出，垢心相应心数法。<br>
      　　复次，如一切漏障经中，分别说七漏。<br>
      　　障道法，名诸有漏业，及一切烦恼，恶道报障；为世间故布施、持戒，修十善道，受诸味禅；略说若能障涅槃，若善、若不善、若无记，是名障道法。有人言：“道名二法，圣定、圣慧。是二事等，达到涅槃。”有人言三圣道，无漏戒、定、慧；有人言四法，所谓四圣谛；有人言，出世间五根；有言六出性，有言七觉意，有言八圣道，达到涅槃。论议师等言：“一切无漏道，达到涅槃。是中若有沙门、婆罗门等来，如实言是事不尔，乃至不见微畏相；以不见故，至诚言安立阿黎沙住处。”<br>
      　　问曰：何以故佛至诚言安立阿黎沙住处？<br>
      　　答曰：自功德具足，亦令众生得安乐利益。若佛自得安乐住处，不能利益众生，不名阿黎沙住处；若但利益众生，不自具足功德，亦不名阿黎沙住处；若自有功德，亦利益众生，以是故至诚言我安立阿黎沙住处。<br>
      　　复次，佛自灭恶，亦灭众生恶；灭二恶故，第一清净；妙说法故，安立阿黎沙住处。<br>
      　　复次，四圣谛，三转十二行，能转能分别显示敷演故，至诚言我安立阿黎沙住处。<br>
      　　复次，一切疑悔、邪见能除却故，一切甚深问难悉能解释故，名安立阿黎沙住处（阿黎沙：第一、最上、极高、不退、不却、不没，具足功德，无所减少，是名阿黎沙住处）。如是等因缘功德力故，至诚言我安立阿黎沙住处。<br>
      　　众中师子吼者，众名八众：沙门众，婆罗门众，刹利众，天众，四天王众，三十三天众，魔众，梵众。众生于此八众，希望智慧，是故经中但说是八众；此中佛师子吼，亦在一切众中。以是故，此经中言若复余众。何以故？闻佛声音者，尽皆是众。<br>
      　　复次，有人言：“佛独屏处说法，以是故说在众中作是至诚言，我有十力、四无所畏。”是名众中师子吼。<br>
      　　复次，佛示我是至诚言：“我为一切世间师子，一切智人；诸有疑不信者悉来，我当解释。”以是故，言众中师子吼。师子吼者，如师子王，清净种中生，深山大谷中住，方颊大骨，身肉肥满，头大眼长，光泽明净，眉高而广，牙利白净，口鼻方大，厚实坚满，齿密齐利，吐赤白舌，双耳高上，髦发光润，上身广大，肤肉坚著，修脊细腰，其腹不现，长尾利爪，其足安立，巨身大力。从住处出，偃脊颦呻，以口扣地，现大威势；食不过时，显晨朝相；表师子王力，以威獐鹿、熊罴，虎豹，野猪之属。觉诸久睡，降伏高强有力势者，自开行路而大哮吼。如是吼时，其有闻者，或喜或怖；穴处者隐缩，水居者深入，山藏者潜伏，厩象振锁狂逸而去，鸟飞空中高翔远逝。佛师子亦如是，从六波罗蜜，古四圣种大姓中生，寂灭大山深浚禅定谷中住，得一切种智头，集诸善根颊，无漏正见修目光泽，定慧等行高广眉，四无所畏牙白利，无碍解脱具足口，四正勤坚满颐，三十七品齿密齐利，修不净观吐赤白舌，念慧耳高上，十八不共法髦发光润鲜白，三解脱门上身肉坚著，三示现修脊，明行具足腹不现，忍辱腰纤细，远离行尾长，四如意足安立，无学五根爪利，十种力势无量，无漏法众具足身，诸佛三昧王等住处出，四无碍智颦呻诸法地中，著无碍解脱口。依是十力广大力，度众生时不过，示一切世间天及人晨朝相；显诸法王德，威诸外道论议师党邪见之属；觉诸众生四谛中睡，降伏吾我著五众者憍慢力，开异学论议诸邪见道。行邪者怖畏，信正者欢喜，钝者令利；安慰弟子，破坏外道；长寿诸天久受天乐，则知无常。如是众生闻四谛师子吼，皆生厌心，厌心故得离，得离故入涅槃，是名众中如师子吼。<br>
      　　复次，佛师子吼及师子吼有差别：师子吼者，众兽惊怖，若死若近死；若佛师子吼，得免死畏。师子吼怖，世世死苦；佛师子吼但今世死，更无后苦。师子吼者其声粗恶，物不喜闻，生死怖畏；佛师子吼其声柔软，闻者无厌，心皆深乐，普遍远闻，能与二种乐，生天乐、涅槃乐。是为差别。<br>
      　　问曰：佛师子吼亦令闻者生怖，与师子吼有何等异？<br>
      　　答曰：闻佛师子吼，当时小怖，后大利益。著吾我心者，渴爱世间乐人，常颠倒所缚，邪见心者生怖畏。如经中言：佛说四谛，乃至上诸天悉皆怖畏作是念：“我等无常相、苦相、无我相、空相。何以故？为颠倒心故，著常乐相。”是为差别。<br>
      　　复次，闻师子吼者，除离欲人，余者皆怖畏；佛师子吼，求涅槃离欲人、不离欲人皆怖。师子吼者，善人、不善人皆怖；佛师子吼者，但善人怖。<br>
      　　复次，师子吼一切时怖；佛师子吼虽小怖畏众生，示世间恶罪，令不乐世间生，观涅槃功德利益，能除世间种种怖畏，闭恶趣，开善道，能令人到涅槃城。<br>
      　　复次，二十事故，佛语名师子吼，所谓依止十力故，不缩故，不畏故，梵音故，未曾有故，能引大众故，恶魔惊怖故，扰乱魔民故，诸天欢喜故，得出魔网故，断魔缚故，破魔钩故，过魔界故，自法增长故，减损他法故，果报不诳故，说法不空故，凡夫人入圣道故，入圣道者得具足漏尽故，随所应得三乘故。以是故，佛语名师子吼。是名师子吼总相、别相义。<br>
      　　转梵轮者，清净故名梵；佛智慧及智慧相应法，是名轮；佛之所说，受者随法行，是名转。是轮以具足四念处为毂，五根、五力为辐，四如意足为坚牢辋，四正勤为密合辋，三解脱为榍，禅定、智慧为调适，无漏戒为涂轮香，七觉意为杂华缨络，正见为随右转，信心清净为可爱喜，正精进为疾去，无畏师子吼为妙声。能怖魔轮，破十二因缘节解轮，坏生死轮，离烦恼轮，断业轮，障世间轮，破苦轮；能令行者欢喜，天人敬慕。是轮无能转者，是轮持佛法，以是故名转梵轮。<br>
      　　复次，佛转法轮，如转轮圣王转宝轮。<br>
      　　问曰：佛与转轮圣王有何相似？<br>
      　　答曰：如王清净不杂种中生，随姓家业成就，众相庄严身；王德具足，能转宝轮，香汤灌顶，受王位于四天下之首；坏除一切贼法，令无敢违；宝藏丰溢；军容七宝以为校饰；以四摄法摄取众生；善用王法，委任贵姓主兵大臣以治国政；妙上珍宝乐以布施；有所知念，终始无异。佛法王亦如是，释迦牟尼、燃灯、宝华等佛，诸佛清净姓中生，先佛威仪行业，具足三十二相以自庄严；圣主威德备具，转真法轮，智慧甘露味灌智首，于三界中尊；破坏一切烦恼贼，学无学众欢喜，所结禁戒无敢违者。无量法宝藏具足，七觉分宝庄严，八万四千法聚军，出世间四摄法以摄众生，知方便说四圣谛法为法王仪；舍利弗、弥勒等大将，善治佛国法，诸无漏根、力、觉，种种妙宝乐以布施；深求一切众生善事为所念坚固，是为相似。<br>
      　　复次，佛于转轮圣王有殊胜：转轮圣王不离诸烦恼，佛已永离诸烦恼；转轮圣王没在老死埿，佛已出离；转轮圣王为恩爱仆，佛已过出；转轮圣王行生死险道中，佛已过度；转轮圣王在愚痴闇中，佛住第一光明中；转轮圣王极自在四天下，佛自在无量无边世界；转轮圣王财宝自在，佛心宝自在；转轮圣王渴乐天乐，佛乃至有顶乐已离；转轮圣王从他求乐，佛自心生乐。以是故，佛于转轮圣王为最殊胜。<br>
      　　复次，转轮圣王手转宝轮，空中无碍；佛转法轮，一切世间天及人中无碍无遮。其见宝轮者，众毒皆灭；遇佛法轮，一切烦恼毒皆灭。见宝轮者，诸灾恶害皆灭；遇佛法轮，一切邪见、疑、悔、灾害皆悉消灭。王以是轮治四天下，佛以法轮治一切世间天及人，令得法自在。是为相似。<br>
      　　复次，法轮于宝轮大有殊胜：宝轮欺诳，法轮坚实；宝轮长三毒火，法轮灭三毒火；宝轮有漏，法轮无漏；宝轮乐五欲乐，法轮乐法乐；宝轮结使处，法轮非结使处；宝轮有量处行，法轮无量国行；宝轮以一心清净布施故世世可得，法轮无量阿僧祇劫集一切善业因缘及智慧故得；宝轮王死后更不转，佛灭度法轮犹转；宝轮在一人，法轮在一切可度者。<br>
      　　复次，梵名广，佛转法轮十方无不遍故名广。<br>
      　　复次，四梵行心说故名梵轮。<br>
      　　复次，佛初得道时，梵天王请转法轮，故名梵轮。<br>
      　　复次，佛在波罗柰转法轮，阿若憍陈如得道，声彻梵天，故名梵轮。<br>
      　　复次，有人贵梵天，欲令欢喜，故名梵轮。以是故名梵轮。<br>
      　　问曰：佛或时名法轮，或时名梵轮，有何等异？<br>
      　　答曰：说梵轮、法轮无异。<br>
      　　复次，有人言说梵轮者现四无量心，说法轮者示四谛法。<br>
      　　复次，梵轮因四无量心得道，是名梵轮；依余法得道，是名法轮。梵轮示四禅，法轮示三十七品；梵轮示修禅定圣道，法轮示修智慧圣道。如是等，分别梵轮、法轮差别。<br>
      　　问曰：何法是无畏性？<br>
      　　答曰：佛初得道时，得一切佛法，十力、四无所畏等，此中未来世得四无所畏智相应法，名无所畏。如布施时，心中思相应舍法生；又如四无量心相应名慈法。<br>
      　　问曰：是四无畏中有何次第？<br>
      　　答曰：初无畏中，示人知一切法，知一切法故我漏尽，漏尽故知障漏尽法，断是障法故说道。<br>
      　　复次，初无畏如示药师一切药草，第二示一切病灭，第三知禁忌，第四示所应食。<br>
      　　复次，初无畏中说一切种智，第二无畏中说无一切烦恼习，第三无畏中说法无谬失，第四无畏中所说事办得至涅槃。<br>
      　　问曰：如般若波罗蜜中，品品说五众，乃至十力、四无所畏、十八不共法皆空，今云何分别说其相？<br>
      　　答曰：佛法中不可得空，于诸法无所碍。因是不可得空，说一切佛法、十二部经。譬如虚空无所有，而一切物皆依以长成。<br>
      　　复次，是十力、四无所畏，不以取相著心分别故，但为度众生，知众生从是因缘得解脱。譬如药草，但为差病，不为求药草相。如中论中说：</p>
      <p>　　“若信诸法空，是则顺于理；若不信法空，一切皆违失。<br>
      　　　若以无是空，无所应造作，未作已有业，不作有作者。<br>
      　　　如是诸法相，谁能思量者？唯有净直心，所说无依止，<br>
      　　　离于有无见，心自然内灭。”</p>
      <p>　　问曰：声闻法说十力、四无所畏如是，摩诃衍分别十力、四无所畏复云何？<br>
      　　答曰：是十力、四无所畏中，尽知遍知，是摩诃衍中说十力、四无所畏。<br>
      　　问曰：声闻法中亦说尽知遍知，云何言摩诃衍中说尽知遍知？<br>
      　　答曰：诸论议师说佛尽知遍知，非佛自说；今说摩诃衍中十力、四无所畏故，佛自说我尽知遍知。<br>
      　　复次，为声闻人说十力、四无所畏，合说四谛、十二因缘等诸声闻法，皆为到涅槃；今说摩诃衍中十力、四无所畏，合大悲、诸法实相不生不灭说。<br>
      　　问曰：佛有十力、四无所畏，菩萨有不？<br>
      　　答曰：有。何者是？一者、发一切智心，坚深牢固力；二者、具足大慈故，不舍一切众生力；三者、不须一切供养恭敬利故，具足大悲力；四者、信一切佛法，具足生一切佛法及心不厌故，大精进力；五者、一心慧行威仪不坏故，禅定力；六者、除二边故，随十二因缘行故，断一切邪见故，灭一切忆想分别戏论故，具足智慧力；七者、成就一切众生故，受无量生死故，集诸善根无厌足故，知一切世间如梦故，不厌生死力；八者、观诸法实相故，知无吾我、无众生故，信解诸法不出不生故，无生法忍力；九者、入空、无相、无作解脱门观故，知见声闻、辟支佛解脱故，得解脱力；十者、深法自在故，知一切众生心行所趣故，具足无碍智力。是为菩萨十力。<br>
      　　何等为菩萨四无所畏？一者、一切闻持故，诸陀罗尼得故，忆念不忘故，在众说法无所畏；二者、一切法中得解脱故，一切法药分别知用故，知一切众生根故，在大众中随应说法无所畏；三者、菩萨常离一切众畏，不作是念：“十方有来难我者，我不能答。”不见是相，在大众中说法无所畏；四者、恣一切人来问难者，一一皆答，能断疑惑，在大众中说法无所畏。是为菩萨四无所畏。<br>
      　　四无碍智者：义无碍智、法无碍智、辞无碍智、乐说无碍智。义无碍智者，用名字言语所说事，各各诸法相，所谓坚相地，此中地坚相是义，地名字是法，以言语说地是辞，于三种智中乐说自在，是乐说；于此四事中通达无滞，是名无碍智。湿相水，热相火，动相风，心思相，五众无常相，五受众无常、苦、空相，一切法无我相；如是等总相、别相，分别诸法亦如是，是名义无碍智。法无碍智者，知是义名字，坚相名为地，如是等一切名字分别中无滞，是名为法无碍智。所以者何？离名字，义不可得，知义必由于名，以是故次义有法。<br>
      　　问曰：义之与名为合耶？为离耶？若合名，说火时应烧口；若离，说火时水应来！<br>
      　　答曰：亦不合，亦不离，古人假为立名以名诸法，后人因是名字识是事，如是各各有名字，是为法。是名字及义，云何令众生得解？当以言辞分别庄严，能令人解，通达无滞，是名辞无碍智。说有道理，开演无尽，亦于诸禅定中得自在无滞，是名乐说无碍智。第一、第四无碍智，在九地中；第二、第三无碍智，欲界及梵天上。第二、第三无碍，世智；第一、十智，第四、九智。是无碍三种，上、中、下：上诸佛，中大菩萨，下大阿罗汉。<br>
      　　问曰：力、无所畏、无碍，皆是智慧。内有力，外无所畏则具足，何以复说无碍？<br>
      　　答曰：力、无畏已分别。有人虽无所畏，在大众中说法而有碍，以是故，说四无碍智。得是无碍智庄严四无所畏，四无所畏庄严十力。<br>
      　　复次，说无所畏，或有疑者言：云何一人于大众中得无所畏？佛以前有十力，后有四无碍智，是故在大众中说法无所畏。如是等，分别四无碍智。<br>
      　　问曰：摩诃衍中有菩萨无碍智不？<br>
      　　答曰：有。何者是？义无碍智者，义名诸法实相，不可言说。义、名字、语言不别异，前、后、中亦如是，是名义。不应离名字、语言别有义，三事等故名为义。<br>
      　　复次，一切诸法义了了知，通达无滞，是名义无碍智。法无碍智者，法名一切义名字，为知义故。<br>
      　　复次，菩萨入是法无碍智中，常信法，不信人；常依法，不依非法。依法者，无非法事。何以故？是人一切诸名字及语言，知自相离故。<br>
      　　复次，以是法无碍智分别三乘，虽分别三乘而不坏法性。所以者何？法性一相，所谓无相。是菩萨用是语言说法，知语言空如响相，所说法示众生，令信知同法性。所说名字、言语通达无滞，是名法无碍智。辞无碍智者，以语言说名字义，种种庄严语言，随其所应，能令得解。所谓天语，龙、夜叉、揵闼婆、阿修罗、迦楼罗、摩睺罗伽等非人语，释、梵、四天王等世主语，人语，一语、二语、多语，略语、广语，女语、男语，过去、未来、现在语。如是等语言，能令各各得解，自语、他语，无所毁誉。所以者何？是一切法不在语中，语是非实义；若语是实义，不可以善语说不善。但为入涅槃故说令解，莫著语言！<br>
      　　复次，用是语言，能令众生随法义行。所以者何？言语皆入诸法实相中，是名辞无碍智。乐说无碍智者，菩萨于一字中能说一切字，一语中能说一切语，一法中能说一切法；于是中所说皆是法，皆是实，皆是真，皆随可度者而有所益。所谓乐修妒路者为说修妒路，乐祇夜者为说祇夜，乐弊迦兰陀者为说弊迦兰陀，乐伽陀、优陀那、尼陀那、阿波陀那、一筑多、阇陀、为头离、頞浮陀达摩、优波提舍，皆为说是经。随一切众生根乐说：若好信者为说信根，好精进者为说精进根，好勤念者为说念根，好摄心者为说定根，好智慧者为说慧根。如五根等，一切善根亦如是。<br>
      　　复次，二万一千淫欲人根，为是根故，佛说八万四千治法根，随是诸根，乐说治法次第。菩萨乐说二万一千瞋恚人根，为是根故，佛说八万四千治法根，随是诸根，乐说治法次第。菩萨乐说二万一千愚痴人根，为是根故，佛说八万四千治法根，随是诸根，乐说治法次第。菩萨乐说二万一千等分人根，为是根故，佛说八万四千治法根，随是诸根，乐说治法次第。菩萨乐说，是名乐说无碍智。<br>
      　　复次，菩萨用是无碍智，若一劫、若半劫，各各庄严说法，亦不坏诸法相。是菩萨或隐身不现，而为众生用一切毛孔说法，随其所应，不失本行。是菩萨智慧无量，一切论议师不能穷尽，亦不能坏。是菩萨得是无碍智，转身受生时，一切五通仙人所有经书咒术、智慧技能，自然悉知。所谓四韦陀、六鸯伽咒术，知日月五星经、原梦经、地动、鬼语、鸟语、手语、四足兽、鬼著人语，国王占相丰俭，日月五星斗相，医药、章算、数卜、歌舞、妓乐。如是等工巧技术诸经尽知。明达过一切人及诸外道，亦不自高，亦不恼他，知是俗事，不为涅槃。是菩萨成就四无碍智故，色力光明殊于诸梵，诸梵恭敬爱乐尊重，心无所著；为如是等一切诸天所尊重恭敬，亦无所著，但生无常、苦、空、无我心。亦以神通发起诸天，令心渴仰而为说法，无尽无坏，断除疑悔，令住阿耨多罗三藐三菩提。是名摩诃衍中菩萨四无碍智力，能度众生。是名四无碍智义。</p>
<div class="jwbt-box"><div class="jwbt"><a name=j1163-02-14><a href="1163-02.htm#MENU-top">大智度论卷第二十六</div></a></a>
<div class="jwbtbm"><a name=j1163-02-15><a href="1163-02.htm#MENU-top">释初品中十八不共法</div></div></a></a>
<p>　　十八不共法：一者、诸佛身无失，二者、口无失，三者、念无失，四者、无异想，五者、无不定心，六者、无不知已舍，七者、欲无减，八者、精进无减，九者、念无减，十者、慧无减，十一者、解脱无减，十二者、解脱知见无减，十三者、一切身业随智慧行，十四者、一切口业随智慧行，十五者、一切意业随智慧行，十六者、智慧知过去世无碍，十七者、智慧知未来世无碍，十八者、智慧知现在世无碍。<br>
      　　问曰：是三十六法，皆是佛法，何以故独以十八为不共？<br>
      　　答曰：前十八中，声闻、辟支佛有分，于后十八中无分。如舍利弗能分别诸法，畅演一句，通达无碍，佛赞言善通法性；阿泥卢豆天眼第一，如是等诸声闻皆有分。于四无所畏有分者，如佛说弟子中能师子吼，第一宾徒罗叵罗埵逝；舍利弗亦自誓言：“我七日七夜，能演畅一义，令无穷尽。”四分别慧，诸阿罗汉：舍利弗、目揵连、富楼那、阿难、迦旃延等，亦知是义、名字、语言、乐说。以是故，前十八不名不共。<br>
      　　问曰：何以故佛无身失，无口失？<br>
      　　答曰：佛于无量阿僧祇劫来，持戒清净故，身、口业无失；余诸阿罗汉如舍利弗等，极多六十劫，不久习戒故有失。佛无量阿僧祇劫，集诸清净戒成就故，常行甚深禅定故，得一切微妙智慧故，善修大悲心故，无有失。<br>
      　　复次，佛拔诸罪根因缘故，无有失。罪根本因缘有四种：一者、贪欲因缘，二者、瞋恚因缘，三者、怖畏因缘，四者、愚痴因缘。是罪根因缘及习皆已拔。阿罗汉、辟支佛虽拔罪因缘，习不尽故，或时有失。佛于一切法中，遍满智慧常成就故。若不知，故有失。如舍利弗与五百比丘游行至一空寺宿，是时说戒日，不知内界、外界事，白佛。佛言：“住处乃至一宿，弃舍则无界。”又异时，舍利弗、目揵连，将五百比丘还时，高声大声故，佛驱遣令出，是为口失。又如舍利弗不知等食法，佛言：“食不净食！”如是等身、口有失。佛诸烦恼习尽故，无如是失。<br>
      　　复次，佛一切身、口业，随智慧行故，身无失，口无失。如是等种种因缘故，身无失，口无失。<br>
      　　念无失者，四念处心长夜善修故；善修甚深禅定，心不散乱故；善断欲爱及法爱，诸法中心不著故；得第一心安隐处故。若心懅惚惚，念有忘失；佛心无得失，以是故无失。<br>
      　　复次，佛宿命通、明、力，三种庄严念故，念则成就无失，念多在过去用故。<br>
      　　复次，念根力无边无尽故，念无失。<br>
      　　复次，佛一切意业随智慧行故，念无失；一一念随意行故。如是等名为念无失。如天问经中说：</p>
      <p>　　“何人无过失？何人不失念？何人常一心？应作者能作。<br>
      　　　正知一切法，一切障得脱，诸功德成就，唯有佛一人！”</p>
      <p>　　无异想者，佛于一切众生无分别，无远近异想；是贵可为说，是贱不可为说。如日出普照万物，佛大悲光明，一切怜愍等度：恭敬者、不恭敬者，怨、亲、贵、贱，一切悉等。如客除粪人，名尼陀，佛化度之，得大阿罗汉。亦如德护居士，火坑毒饭，欲以害佛，即以其日除其三毒，灭邪见火。如是等无有异想。<br>
      　　复次，佛于舍利弗、弥勒菩萨等，顺佛法行亦不爱；提婆达多、富罗那外道、六师邪见等亦不憎。是为佛于无量阿僧祇劫熏修心故，是众生中宝，如真金不可令异。<br>
      　　复次，佛以佛眼一日一夜各三时，观一切众生谁可度者，无令失时；等观众生故，无有异想。<br>
      　　复次，佛种种因缘赞善法，种种因缘呵不善法；亦于善于恶心无增减，但为度众生故有是分别，是为无有异想。<br>
      　　复次，如一切不行经中说；佛观一切众生如己身，所作已办，无始、无中、无终，是名无异想。<br>
      　　复次，佛观一切众生及诸法，从本已来至不生不灭，常清净如涅槃，是名无异想。<br>
      　　复次，不二入法门是诸法实相门；异相即是二法，二法即是邪道。佛是无诳法人，不应行诳法，常行不二入法门；诳法即是异相，如是等名无异想。<br>
      　　无不定心者，定名一心不乱，乱心中不能得见实事。如水波荡不得见面，如风中灯不得好照，以是故，说佛无不定心。<br>
      　　问曰：定名从未到地，乃至灭尽定；入此定中，不能起身业、口业。佛若常定无不定心者，云何得游行诸国，具四威仪，为大众种种因缘譬喻说法？如是事，欲界系心及梵世不入定，可有是事！<br>
      　　答曰：无不定心者，有种种义。定名常摄心善法中住，佛于诸法实相中定，不退不失，是名无不定心。<br>
      　　复次，欲界中有定，入是定中可说法；以是故，阿毗昙中说欲界系四圣种、四念处、四正勤、四如意足、五根、五力、无诤三昧、愿智、四无碍智，有如是等妙功德；佛入欲界中定故，名无不定心。诸声闻、辟支佛从定起，若入无记心，若入善心，或退入垢心；佛从定起，入欲界定，初无散乱心时，以是故名无不定心。<br>
      　　复次，如声闻法，化人说法，化主不说；化主说，化人不说。佛则不尔，化主、化人俱能说法。定心亦应异：声闻入定则无说；佛在定亦能说法，亦能游行。如密迹经心密中说：诸佛心常在定中，心亦应说法。<br>
      　　复次，散乱心法，诸结使、疑、悔等，佛皆无。阿罗汉虽无四谛中疑，一切法中处处有疑；佛于一切法中常定无疑，无不定智慧故。<br>
      　　复次，声闻有诸烦恼习气故，有退法故散乱；佛于一切智处中，智满故无乱。如瓶中水满，则无声无动。<br>
      　　复次，唯佛一人名不诳法，三坚固人中最上，苦乐心不异。一相异相，生灭相，断常相，来去相；如是等诸法相，皆是诳法，虚妄和合作法故。佛安立于诸法实相中故，心无不定，无不定故心不异。<br>
      　　复次，五种不可思议法中，佛最不可思议。是十八不共法，是佛甚深藏，谁能思议者？以是故，佛无不定心，事必当尔。佛虽常入定，无觉观粗心，有不可思议智慧故，亦能说法。譬如天乐，随天所好，种种声应，是亦无心，亦无识法，以诸天福德因缘故有是。如天乐，无心无识而能应物，何况佛有心而不说法？以是故，说佛无不定心。<br>
      　　无不知已舍者，众生有三种受：苦受、乐受、不苦不乐受。苦受生瞋，乐受生爱，不苦不乐受生愚痴。是三种受；苦受生苦，住苦灭乐；乐受生乐，住乐灭苦；不苦不乐受，不知为苦，不知为乐。余人钝根故，多觉苦受、乐受，于不苦不乐受中，不觉不知而有舍心，是为痴使所使。佛于不苦不乐受中知觉生时、觉住时、觉灭时，以是故，言佛无不知已舍心。<br>
      　　问曰：此中何等为舍？不苦不乐即是舍耶？为七觉中舍，四无量心中舍名为舍？<br>
      　　答曰：不苦不乐即是舍，二处舍亦是舍。何以故？余人于不苦不乐受中，不觉念念中生时、住时、灭时，久远乃觉，佛念念中尽皆了知。七觉中舍，若心正等不没不掉，是时应舍；若没时行精进想，若掉时行摄心想。诸声闻、辟支佛，或时错摄心，掉心未平等便舍；佛于念念心中，粗细深浅无不悉知，知已而舍。<br>
      　　问曰：若尔者，佛何以为难陀说，告诸比丘：难陀于诸受生时觉，住时觉，灭时觉，诸想诸觉亦如是？<br>
      　　答曰：觉有二种：一者、觉心中苦受生知苦受生，苦受住知苦受住，苦受灭知苦受灭；乐受生知乐受生，乐受住知乐受住，乐受灭知乐受灭；不苦不乐亦如是。但能知是总相，不能别相知。二者、念念中苦、乐、不苦不乐受中，悉觉悉知；念念中心数法，无不知而过，以是故，说佛无不知已舍。<br>
      　　复次，佛或时舍众生，入甚深禅定一月二月。有人疑佛为度众生故出世，何以故常入定？佛言：我种种因缘知故舍，非是无知已舍。<br>
      　　问曰：何等是知已舍因缘？<br>
      　　答曰：于大众中疲厌故小息。<br>
      　　复次，佛世世常爱远离行；若菩萨在母胎，母亦乐远离行，去城四十里，岚鞞尼林中生；得道时，沤楼频螺林中，独在树下成佛；初转法轮时，亦在仙人住处鹿林中；入涅槃时，在娑罗林双树下。长夜乐行远离，以是故佛入禅定。<br>
      　　复次，佛常舍心成就，故入禅定。<br>
      　　复次，佛远离愦闹及杂语处，亦自观诸佛功德藏，亦受第一清净乐，故入禅定。<br>
      　　复次，佛说法已，常教诸比丘当坐禅，无令后悔。口之所说，身亦自行，故入禅定。<br>
      　　复次，厌恶供养故，知众生应得度者，入禅定作化人往度。<br>
      　　复次，有众生定少慧多者，身示行禅以教化之。<br>
      　　复次，有人常见佛生厌想故，小远离令其饥虚故。<br>
      　　复次，佛欲为诸天说法，故在闲静处。<br>
      　　复次，佛为后世作法故坐禅。又佛自转法轮已，以事付弟子故，入禅定。<br>
      　　复次，现二种道摄众生故：一者、禅定，二者、智慧。佛在大众说法，为现智慧；静处摄心，为现禅定。<br>
      　　复次，众生于六尘中三种行：见好色生喜乐，见恶色生忧苦，见不苦不乐色生舍心，乃至法亦如是。佛于六尘中自在：于喜乐、忧苦处能生舍心，如圣如意中说。如是等种种因缘故入禅定，非不知已舍。<br>
      　　欲无减者，佛知善法恩故，常欲集诸善法故，欲无减。修习诸善法，心无厌足故，欲无减。譬如一长老比丘目闇，自缝僧伽梨，针衽脱，语诸人言：“谁乐欲福德者？为我衽针！”尔时，佛现其前语言：“我是乐欲福德无厌足人，持汝针来！”是比丘斐亹见佛光明，又识佛音声，白佛言：“佛无量功德海，皆尽其边底，云何无厌足？”佛告比丘：“功德果报甚深，无有如我知恩分者！我虽复尽其边底，我本以欲心无厌足故得佛，是故今犹不息；虽更无功德可得，我欲心亦不休！”诸天世人惊悟，佛于功德尚无厌足，何况余人！佛为比丘说法，是时肉眼即明，慧眼成就。<br>
      　　问曰：如佛相，断一切善法中欲，今云何言欲无减？<br>
      　　答曰：言断一切善法中欲者，是未得欲得，得已欲增，佛无如是欲；佛一切功德具足，无不得者，亦无增益。今言欲者，如先说：佛虽具得一切功德，欲心犹不息。譬如马宝，虽到至处，去心不息，至死不已；佛宝亦如是。又如劫尽大火，烧三千大千世界悉尽，火势故不息；佛智慧火亦如是，烧一切烦恼照诸法已，智慧相应欲亦不尽。<br>
      　　复次，佛虽一切善法功德满足，众生未尽故，欲度不息。<br>
      　　问曰：若佛欲度众生未息，何以入涅槃？<br>
      　　答曰：度众生有二种：或有现前得度，或有灭后得度。如法华经中说：药师为诸子合药，与之而舍，是故入涅槃。<br>
      　　复次，有众生钝根德薄故，不能成大事，但可种福德因缘，是故入涅槃。<br>
      　　问曰：佛灭度后，亦有得阿罗汉者，何以言但可种福德因缘？<br>
      　　答曰：虽有得阿罗汉者，少不足言！如佛一说法时，十方无量阿僧祇众生得道，佛灭后不尔。譬如大国征伐，虽少有所得，不名为得。以是故，虽众生未尽而入涅槃。<br>
      　　复次，摩诃衍首楞严经中说：佛于庄严世界，寿七百阿僧祇劫，度脱众生。以是故，说佛欲无减。<br>
      　　精进无减者，如欲中说欲义，即是精进。<br>
      　　问曰：若尔者，无有十八不共法。<br>
      　　复次，欲、精进心数法中各别，云何言欲即是精进？<br>
      　　答曰：欲为初行，欲增长名精进。如佛说：“一切法欲为根本。”欲如人渴欲得饮，精进如因缘方便求饮；欲为心欲得，精进为成其事；欲属意业，精进属三业；欲为内，精进为外，如是等差别。复以是精进诸佛所乐，如释迦牟尼佛精进力故，超越九劫，疾得阿耨多罗三藐三菩提。<br>
      　　复次，如说：一时，佛告阿难：“汝为诸比丘说法，我背痛小息。”尔时，世尊四亵郁多罗僧敷下，以僧伽梨枕头而卧。是时阿难说七觉义，至精进觉，佛惊起坐，告阿难：“汝赞精进义！”阿难言：“赞！”如是至三。佛言：“善哉！善哉！善修精进，乃至得阿耨多罗三藐三菩提，何况余道！”以是义故，佛精进无减。病时犹尚不息，何况不病！<br>
      　　复次，佛为度众生故，舍甚深禅定乐，种种身、种种语言、种种方便力度脱众生。或时过恶险道；或时食恶食；或时受寒热；或时值诸邪难问，恶口骂詈，忍受不厌。佛世尊虽于诸法中自在，而行是事，不生懈怠。如佛度众生已，于萨罗林中双树下卧。梵志须跋陀语阿难：“我闻一切智人，今夜当灭度，我欲见佛！”阿难止之言：“佛为众人广说法，疲极！”佛遥闻之，告阿难：“听须跋陀入，是我末后弟子！”须跋陀得入，问佛所疑，佛随意说法，断疑得道，先佛入无余涅槃。诸比丘白佛言：“世尊，甚为希有！乃至末后怜愍外道梵志，而共语言。”佛言：“我非但今世末后度，先世未得道时亦末后度。乃往过去无量阿僧祇劫，有大林树，多诸禽兽，野火来烧，三边俱起，唯有一边而隔一水，众兽穷逼，逃命无地。我尔时为大身多力鹿，以前脚跨一岸，以后脚踞一岸，令众兽蹈脊上而渡；皮肉尽坏，以慈愍力，忍之至死。最后一兔来，气力已竭，自强努力，忍令得过；过已脊折，堕水而死！如是久有，非但今也。前得度者，今诸弟子；最后一兔，须跋陀是。”佛世世乐行精进，今犹不息，是故言精进无减。<br>
      　　念无减者，于三世诸佛法，一切智慧相应故，念满足无减。<br>
      　　问曰：先已说念无失，今复说念无减；念无失、念无减，为一、为异？若一，今何以重说？若异，有何差别？<br>
      　　答曰：失念名误错，减名不及。失念，名威仪俯仰、去来法中失念；无减，名住禅定神通，念过去、现世通达无碍。<br>
      　　问曰：何以故念无减独是佛法？<br>
      　　答曰：声闻、辟支佛，善修四念处故念牢固；念虽牢固，犹亦减少，碍不通达。如宿命智力中说：声闻、辟支佛，念宿命极多八万劫，于广有减；亦于见谛道中，不能念念分别。佛于念念中皆分别三相，佛心无有一法过而不念者，以是故，独佛有念无减。<br>
      　　复次，宿命智力随念知，佛于是中有力，声闻、辟支佛尚无是念力，何况余人？<br>
      　　复次，佛以一切智无碍解脱守护念，是故无减。如是等因缘故，佛念无减。<br>
      　　慧无减者，佛得一切智慧故，慧无减。三世智慧无碍故，慧无减。<br>
      　　复次，十力、四无所畏、四无碍智成就故，慧无减。<br>
      　　复次，譬如酥油丰饶，灯炷清净，光明亦盛；佛亦如是，三昧王等诸三昧禅定油，念无减清净炷，是因缘故，慧光明无量无减。<br>
      　　复次，从初发心无量阿僧祇劫，集一切智慧故，深心为法故，头目髓脑，悉舍内外所有而布施；入火投山，剥皮钉身，如是等无苦不受故，一心为集智慧故，慧无减。<br>
      　　复次，佛智慧以一切功德，持戒、禅定等助成故，慧无减。<br>
      　　复次，世世求一切经书，世俗法、佛法，粗细，善不善，悉皆学知故，慧无减。<br>
      　　复次，从十方无量诸佛所，闻法读诵，思惟修习，问难故，慧无减。<br>
      　　复次，为一切众生故，为增益一切善法故，破一切处无明故，慧无减。<br>
      　　复次，是智慧实知诸法相不生不灭，不净不垢，无作无行；不分别是智非智，知诸法一等，清净如虚空，无染无著；不以二法故得不二入法相，不二入法相无量无边，以是故慧无减。如是等种种因缘，慧无减。<br>
      　　解脱无减者，解脱有二种：有为解脱、无为解脱。有为解脱，名无漏智慧相应解脱；无为解脱，名一切烦恼习都尽无余。佛于二解脱无减。何以故？声闻、辟支佛智慧不大利故，烦恼不悉尽故，智慧有减；佛智慧第一利故，烦恼习永尽无余故，解脱无减。<br>
      　　复次，如漏尽力中说，佛与声闻解脱有差别。佛得漏尽力故，解脱无减；二乘无力故有减。<br>
      　　解脱知见无减者，佛于诸解脱中，智慧无量无边清净故，名解脱知见无减。<br>
      　　问曰：佛一切法中无减，何以故但六事中无减？<br>
      　　答曰：一切自利他利中，四事能具足：欲，求一切善法之根本；精进，能行；念，能守护，如守门人，善者听入，恶者遮；慧，照一切法门，断一切烦恼。用是四法，事得成办。是四法果报有二种：一者、解脱，二者、解脱知见。解脱义如先说。解脱知见者，用是解脱知见，知是二种解脱相：有为、无为解脱。知诸解脱相，所谓时解脱、不时解脱，慧解脱、俱解脱，坏解脱、不坏解脱，八解脱、不可思议解脱、无碍解脱等。分别诸解脱相，牢固不牢固，是名解脱知见无减。如念佛中，佛成就五无学众解脱知见众，此中应广说。<br>
      　　问曰：解脱知见者，但言知，何以复言见？<br>
      　　答曰：言知、言见，事得牢固；譬如绳二，合为一则牢固。<br>
      　　复次，若但说知，则不摄一切慧。如阿毗昙所说，慧有三种：有知非见，有见非知，有亦知亦见。有知非见者，尽智、无生智、五识相应智；有见非知者，八忍、世间正见、五邪见；有亦知亦见者，余残诸慧。若说知则不摄见，若说见则不摄知，是故说知、见则具足。<br>
      　　复次，如从人诵读，分别筹量是名知；自身得证是名见。譬如耳闻其事，犹尚有疑，是名知；亲自目睹，了了无疑，是名见。解脱中知、见亦如是差别。<br>
      　　复次，有人言：“阿罗汉自于解脱中疑，不能自了是阿罗汉、非阿罗汉。”以是故，佛为破如是邪见故，说诸圣人于解脱中亦知亦见。诸阿罗汉虽得解脱知见，解脱知见有减，不得一切智故，上上智慧根不成就故；诸法念念生灭时，不知别相分别故。佛上上智慧根成就，知诸法念念别相生灭故，解脱知见无减。<br>
      　　复次，法眼清净，具足成就故，如法眼义中说。知是众生空解脱门入涅槃，是众生无相解脱门入涅槃，是众生无作解脱门入涅槃；知是众生观五众门、十二入、十八界，如是种种法门得解脱。佛于解脱知见，尽知遍知，是故说佛解脱知见无减。<br>
      　　一切身业、一切口业、一切意业随智慧行者，佛一切身、口、意业，先知然后随知行。诸佛身、口、意业，一切行无不利益众生，故名先知然后随智慧行。如经中说：诸佛乃至出息入息，利益众生，何况身、口、意业，故作而不利益？诸怨恶众生，闻佛出入息气香，皆得信心清净，爱乐于佛；诸天闻佛气息香，亦皆舍五欲发心修善。以是故，言身、口、意业随智慧行。声闻、辟支佛无是事心故，作善，然后身、口、业善；意业或时无记，不随智慧而自生，何况余人！如憍梵波提比丘，虽得阿罗汉，自食吐而更食，是业不随智慧。又如摩头波斯吒比丘阿罗汉，跳上梁棚，或壁上树上。又如毕陵伽婆蹉，骂恒神言：“小婢！”如是等身、口业，先无智慧，亦不随智慧行，佛无是事。<br>
      　　问曰：若尔者，佛或时身、口业，亦似不随智慧行。何以故？入外道众中说法，都无信受者。又复一时在大众中说法，现胸臆示尼揵子。又复为人疑不见二相故，在大众中现舌相、阴藏相。又复骂诸弟子：“汝狂愚人！”骂提婆达：“汝是狂人、死人、嗽唾人！”佛结戒，八种钵不应畜，听比丘用二种钵：若瓦、若铁，而自用石钵。有时外道难问，佛默然不答。又佛处处说有我，处处说无我；处处说诸法有，处处说诸法无。如是等身、口业，似不随智慧行；身、口业不离意业，意业亦应有不随智慧行，云何言常随智慧行？<br>
      　　答曰：是事不然！于是诸事，皆先有智慧，然后诸业随智慧行。何以故？佛入外道众中，虽知今世不信不受，以种后世大因缘故。又复为止外道谤，言佛自高憍，以是故，自往入其众中。又外道言：“佛自言有大悲普济一切，而但自为四众说法，我等亦是出家求道，而不为说！”又如此经，佛往外道众中说法，不言不信受。佛遥见外道大会，高声论义，欲至余处，回往趣之。论议师辈遥见佛来，自语其众：“汝等皆默！佛是乐寂静人，见汝等静默，或能来此中。”众即默然。佛入其众，说婆罗门三谛，外道众皆默然。佛作是念：“狂人辈皆为恶魔所覆，是法微妙，乃至无有一人试作弟子者！”作是念已，从座而去。是人魔蔽得离，便自念：“我等得闻妙法，云何不以自利？”即皆往诣佛所，为佛弟子，得道离苦。<br>
      　　复次，外道弟子难其师故，不敢到佛所，是故佛自入其众中；众得闻法，信受坚固，不复难师，得为弟子，或得道迹。如是等，有种种智慧因缘，是故往入外道众。<br>
      　　复次，萨遮只尼揵子，铜鍱鍱腹，自誓言：“无有人得我难而不流汗破坏者！大象乃至树木瓦石，闻我难声，亦皆流汗！”作是誓已，来至佛所，与佛论议。佛质问之，皆不能得答，汗流淹地，举体如渍。佛告尼揵：“汝先誓言，无有闻我难者而不流汗！汝今汗流淹地。汝试观佛，见有汗相不？”佛时脱郁多罗僧示之言：“汗在何处？”<br>
      　　复次，有人言：“或有头汗、身不汗者，佛头虽不汗，身必有汗。”以是故，佛脱郁多罗僧示其身；因是外道大得信向，皆入佛法中；是智慧因缘，身业随行。佛现舌相、阴藏相者，有人疑佛身二相；而是人应得道，疑故不得，以是故现二相。出舌覆面，舌虽大，还入口中而亦无妨，见者疑断。有人见出舌相，若生轻慢心，出舌如小儿相；见还入口，说法无妨，便起恭敬，叹未曾有！有人疑佛阴藏不现，尔时世尊化作宝象、宝马，指示之言：“阴藏相不现，正如是。”有人言：“佛出阴藏相，但示一人，断其疑故。”论议师辈言：“佛大慈悲心，若有人见佛阴藏相，能集善根，发阿耨多罗三藐三菩提心，及能大欢喜信敬心生者，皆令得见，断其疑心，除是皆不得见！”佛以大悲为度众生故，从三种覆出，暂现如电光。是众生见已，信佛有大悲心，实于戒法不取不著。如是等因缘故现二相，非戏非无羞。<br>
      　　佛苦切语诸比丘“汝狂愚人”者，苦切语有二种：一者、垢心瞋骂；二者、怜愍众生，欲教化故。离欲人无有垢心瞋骂，何况佛！佛怜愍教化故，有苦切语。有众生软语善教，不入道检，要须苦切粗教，乃得入法。如良马见鞭影便去，钝驴得痛手乃行。亦如有疮，得软药唾咒便差；有疮刀破出其恶肉，涂以恶药乃愈者。<br>
      　　复次，苦切语有五种：一者、但绮语；二者、恶口亦绮语；三者、恶口亦绮语、妄语；四者、恶口亦绮语、妄语、两舌；五者、无烦恼心苦切语。为教弟子分别善不善法故，拔众生于苦难地故。具四种恶语者，其罪重，三、二、一，转转轻微。佛弟子白衣得初道、若二道，使令奴婢故有恶口，非不善道。摄律仪有二种：若绮语，若恶口、绮语。阿那含、阿罗汉无烦恼起恶口，但以净心须恶言教化故恶口、绮语。阿那含、阿罗汉尚无烦恼所起恶口，何况佛！<br>
      　　复次，佛若有苦切语，不应疑，不应难，谓佛恶心起苦切语。所以者何？佛恶心久已灭，但以深心念众生；如慈父教子，虽有苦言，为成就子故，非是恶心。佛为菩萨时，三毒未尽，作仙人名羼提，被恶王截其耳、鼻、手、足，而不生恶心，不出恶言。尔时未得道，尚无恶心，何况得阿耨多罗三藐三菩提，三毒已尽，于一切众生大慈悲具足，云何疑佛有恶心苦切语？<br>
      　　复次，佛若言狂愚人，是软语、实语。所以者何？三毒发故，名为狂愚。亦以善事利益而不肯受，不解佛心，不受佛语，是为狂愚。<br>
      　　复次，佛内常行无我智慧，外常观诸法空，如是者云何有恶口？是众生不解佛心故，求佛语短；若众生解佛以深心怜愍者，假令教入大火，即时欢喜而入，如人热闷时入清凉池，何况但语而不受？众生为恶魔覆故不知，佛以深心念之，是故不受佛语；以是故，言“汝是狂愚人”。<br>
      　　复次，有人得苦切语，便欢喜言：“亲爱我故如是言。”以是故，佛言狂愚人。佛语提婆达：“汝狂人、死人、嗽唾人。”狂人者，以提婆达罪重，当入阿鼻地狱，故三种苦切语。死人者，似人而不能集诸善法故，亦以提婆达剃头法服，似如圣人，内无慧命，故名死人。如死人种种庄严，转转烂坏，终不可令活。提婆达亦如是，佛日日种种教化，恶心转剧，恶不善法日日转增，乃至作三逆罪，如是故，名为死人。嗽唾人者，提婆达贪利养故，化作天身小儿，在阿阇世王抱中，王呜其口与唾令嗽，以是故，名嗽唾人。<br>
      　　问曰：提婆达得禅定，已离欲，云何复嗽他唾？<br>
      　　答曰：是人恶心亦深，其根亦利；离欲故能变化，嗽唾时便失，利根故求时便得，以是故，名嗽唾人。狂义如先说。<br>
      　　复次，以提婆达白佛：“佛已老矣，常乐闲静，可入林中以禅自娱，僧可付我！”佛言：“舍利弗、目揵连等有大智慧，善软清净人，尚不令僧属，何况汝狂人、死人、嗽唾人？”如是等因缘故，佛于诸法虽无所著，而为教化故，现苦切语。佛不听比丘用八种钵者，金银等宝钵，以宝物人贪故，难得故；贪著故，不听畜此宝物，乃至不得手举；名宝亦不得畜，若作净施得用，价不贵故。木钵受垢腻，不净故不听畜。三种钵无如是事。<br>
      　　问曰：瓦、铁钵皆亦受垢腻，与木钵无异，何以听畜？<br>
      　　答曰：瓦、铁钵不熏亦不听，以熏不受垢腻故。石有粗细，细者不受垢腻故，世尊自畜；所以不听比丘畜者，以其重故。；佛乳哺力，胜一万白香象，是故不以为重；慈愍诸比丘故不听。<br>
      　　问曰：侍者罗陀、弥善迦、须那刹罗多、那伽娑婆罗、阿难等，常侍从世尊，执持应器，何以不怜愍？<br>
      　　答曰：侍者虽执持佛钵，以佛威德力故，又恭敬尊重佛故，不觉为重；又阿难身力亦大故。<br>
      　　复次，以细石钵难得故，粗者受垢腻故，不听用。佛钵四天王四山头自然生故，余人无此自然钵；若求作甚难，多所妨废，是故不听。又欲令佛与弟子异故，佛用石钵。又如国王，人所尊重，食器亦异。有人见佛钵异，倍加尊重供养，信心清净。<br>
      　　问曰：若钵应异，衣何以同？<br>
      　　答曰：佛衣亦异。佛初成道时，知迦葉衣，应佛所著，迦葉衣价值十万两金；次后耆域、上佛染摩根羯簸衣，价亦值十万两金；佛敕阿难持此衣去割截作僧伽梨，作已佛受著，是为异。<br>
      　　问曰：佛因是告诸比丘：“从今日，若有比丘一心求涅槃背舍世间者，若欲著，听著价值十万两金衣，亦听食百味。”食衣异而后听，钵独不听？<br>
      　　答曰：我先已说石钵因缘，今当更说。佛钵不从人受。佛初得道，欲食时须器，四天王知佛心念，持四钵上佛；三世佛法，皆应四天王上钵。尔时未有众僧，云何言听？后若听，无人与石钵；又阎浮提不好石钵，故无人与。<br>
      　　复次，佛说比丘常应覆功德，若受石钵，人谓从天龙边得；若令人作，其工既难，又恐人言：“此比丘欲与佛齐功。”所以不听。衣者，若有人言：“佛在僧中，受檀越好衣独著而不听比丘。是故佛听著。”比丘亦自无著者，以施者难有，著者难得故。若不清净比丘，人所不与；清净比丘，少欲知足故不著。佛断人疑，故听著衣；钵中无望，是故不听。<br>
      　　问曰：如经中说：佛金刚身，不恃仰食，何以畜钵？<br>
      　　答曰：佛法有二道：一者、声闻道，二者、佛道。声闻法中，佛随人法有所食啖；摩诃衍法中，方便为人故，现有所啖，其实不食。<br>
      　　问曰：云何是方便？<br>
      　　答曰：佛欲度人，示行人法。若不尔者，人以佛非人，“我等云何能行其法？”<br>
      　　复次，有人因布施得度，为是人故，佛受其食，便作是念：“我食得助益佛身。”心大欢喜，以欢喜故，信受佛语。如大国王，臣下请食，王虽不须，为摄彼人故，多少为食，令其欢喜。如是等因缘，佛现受食。<br>
      　　问曰：若佛不食，所受者在何处？<br>
      　　答曰：佛事不可思议，不应致问！<br>
      　　复次，有人得佛食而度者，有闻声、见色、触身、闻香而得度。须食得度者，佛以食与之。如密迹金刚经说：佛以食著口中，有天求佛道者，持至十方施之。<br>
      　　问曰：若尔者，念僧中说，佛食无有众生能食者，此义云何？<br>
      　　答曰：佛不与者，无有能食；今佛施之，是故得食。何以知之？佛食马麦时，以食与阿难；有沙门二十亿，以好羹上佛，佛以残羹与频婆娑罗王；以是故，知佛受已，与则得食，不与则不能消。<br>
      　　复次，为佛设食，佛未食者，人不能消；已食残者，佛与能消。以是故，虽实不食，为度人故，现受食、畜钵。<br>
      　　佛不答十四难者，佛有四种答：一者、定答，二者、分别义答，三者、反问答，四者、置答。此十四难，法应置答。又复若有所利益事则答；外道所问，不为涅槃，增长疑惑，故以置答。知必有所益者，分别为答，必无所益，置而不答；以是因缘故，知佛是一切智人。<br>
      　　复次，若佛说三种法：有为法、无为法、不可说法，则为已说一切法竟。<br>
      　　复次，是诸外道，依止常见，依止灭见，故问以常、灭；实相无故，佛不答。如外道所见常相、无常相，无是事。何以故？外道取相，著是常、灭故；佛虽说常、无常相，但为治用故。<br>
      　　复次，若人说无者为有，有者为无，如是人则是过罪，佛不答则无咎。如日照天下，不能令高者下，下者高，但以显现而已；佛亦如是，于诸法无所作，诸法有者说有，无者说无。如说：生因缘老死，乃至无明因缘诸行，有佛无佛，是因缘法相续常在世间；诸佛出世，为众生显示此法。<br>
      　　复次，若答常、灭，则为有咎。如问石女、黄门儿，修短、黑白、何类，此问则不应答。十四难亦如是，但以常、灭为本故问，无常、灭故佛不答。如是等种种因缘故，佛不答十四难，无咎。佛处处说有我，处处说无我者，若人解佛法义知假名者，说言有我；若人不解佛法义，不知假名者，说无我。<br>
      　　复次，佛为众生欲堕断灭见者，说言：“有我受后世罪福。”若人欲堕常见者，为说言：“无我、无作者、受者。离是五众假名，更无一法自在者。”<br>
      　　问曰：若尔者，何等为实？<br>
      　　答曰：无我，是实。如法印中说：一切作法无常，一切法无我，寂灭是安隐涅槃。法印名为诸法实相。若人善根未熟，智慧不利，佛不为说是深无我法；若为说，众生即堕断灭见中。<br>
      　　问曰：若尔者，如迦葉问中，佛说：“我是一边，无我是一边，离此二边，名为中道。”今云何言无我是实，有我为方便说？<br>
      　　答曰：说无我有二种：一者、取无我相，著无我；二者、破我不取无我，亦不著无我，自然舍离。如先说无我，则是边；后说无我，是中道。<br>
      　　复次，佛说有我、无我有二因缘：一者、用世俗说故有我，二者、用第一实相说故无我。如是等说有我、无我无咎！<br>
      　　佛处处说诸法有，处处说诸法无者，问曰：不应别说有、无。有，即是有我；无，即是无我。何以更说？<br>
      　　答曰：不然！佛法有二种空：一者、众生空，二者、法空。说无我，示众生空；说无有我所法，示法空。说有我，示知假名相，不著我者说有我；于五众中著我相者，为破是著我，故说但有五众，无常、苦、空、无我，寂灭涅槃是名有。<br>
      　　复次，有二种断见：一者、无后世受罪福苦乐者，为说有我，从今世至后世受罪福果报；二者、一切法皆空无，著是邪见，为是众生故，说有一切法，所谓有为、无为法。<br>
      　　复次，不大利根众生，为说无我；利根深智众生，说诸法本末空。何以故？若无我则舍诸法，如说偈：</p>
      <p>　　若了知无我，有如是人者，闻有法不喜，无法亦不忧！</p>
      <p>　　说我者，一切法所依止处；若说无我者，一切法无所依止。<br>
      　　复次，佛法二种说：若了了说，则言一切诸法空；若方便说，则言无我。是二种说法，皆入般若波罗蜜相中。以是故，佛经中说，趣涅槃道，皆同一向，无有异道。<br>
      　　复次，有我有法，多为在家者说，有父母、罪福、大小业报。所以者何？在家人多不求涅槃故，著于后果报。为出家人，多说无我无法。所以者何？出家人多向涅槃故。求涅槃者，不受一切法故，自然灭是涅槃。<br>
      　　复次，有人信等诸根未成就故，先求有所得，然后能舍；为是人故，佛说诸善法，舍诸恶法。有人信等诸根成就故，于诸法不求有所得，但求远离生死道；为是人故，佛说诸法空无所有。此二皆实，如无名指，亦长亦短，观中指则短，观小指则长，长短皆实。有说、无说亦如是；说有，或时是世俗，或时是第一义；说无，或时是世俗，或时是第一义。佛说是有我、无我，皆是实。<br>
      　　问曰：若是二事皆实，佛何以故多赞叹空而毁訾有？<br>
      　　答曰：空无所有，是十方诸佛、一切贤圣法藏，如般若波罗蜜嘱累品中说。般若波罗蜜，是三世十方诸佛法藏；般若波罗蜜，即是无所有空。佛或说有法，为教化众生故，久后皆当入无所有法藏中。<br>
      　　问曰：若尔者，云何般若波罗蜜言：若观五众空无所有，非是道？<br>
      　　答曰：是般若波罗蜜中，说有无皆无。如长爪梵志经中，说三种邪见：一者、一切有，二者、一切无，三者、半有半无。佛告长爪梵志：“是一切有见，为欲染，为瞋恚、愚痴所缚。一切无见，为不染、不瞋、不痴、不著、不缚。半有半无，有者同上有缚，无者同上无缚。”于三种见中，圣弟子作是念：“若我受一切有见，则与二人共诤，所谓一切无者，半有半无者。若我受一切无见，亦与二人共诤，所谓一切有者、半有半无者诤。若我受半有半无者，亦与二人共诤，所谓一切无者、一切有者。”斗诤故相谤，相谤故致恼，见是诤谤恼故，舍是无见，余见亦不受，不受故即入道。若不著一切诸法空，心不起诤，但除结使，是名为实智。若取诸法空相起诤，不灭诸结使，依止是智慧，是为非实智。如佛所说，为度众生故有所说，无不是实；但众生于中有著不著故，有实不实。如是种种因缘故，佛身、口、意业无有过失。是故说佛身、口、意先知，然后随智慧行。<br>
      　　问曰：初说身无失，口无失，念无失；今复说身、口、意业随智慧行，义有何差别？<br>
      　　答曰：先三种无失，不说因缘；今说因缘，随智慧行故不失。若先不筹量，而起身、口、意业，则有失；佛先以智慧起身、口、意业，故无失。<br>
      　　复次，佛成就三种净业，三种寂净业，三不护业。有人疑言：“佛何因缘成就如是业？”以是故佛言：“我一切身、口、意业，先以智慧，然后随智慧行。”佛以智慧知过去、未来、现在世，通达无碍者，此三种智慧，于三世通达无碍故，三业随智慧行。<br>
      　　问曰：过去诸法已灭已尽，无所复有；未来世诸法，今不来不生，未和合；现在乃至一念中无住时，云何能知三世通达无碍？<br>
      　　答曰：佛说过去、未来、现在，通达无碍，此言岂虚？<br>
      　　复次，若无过去、未来，但有现在一念顷，佛亦不得成就无量功德。如十种智是十力，是时亦不得一心有十智。若尔者，佛亦不得具足十力。以是因缘故，知有过去、未来。<br>
      　　问曰：若过去、未来、现在皆有者，何等是无？佛说四谛，苦谛、观无常等相，无常名生灭、败坏、不可得；若过去法今实有，不名为无常、败坏、不可得。<br>
      　　复次，若过去、未来、现在皆有者，便堕常。何以故？是法在未来世中定有，转来现在，从现在转入过去；如人从一房入一房，不名失人。<br>
      　　答曰：若不失，有何咎？<br>
      　　问曰：若无无常，无罪无福，无生无死，无缚无解。罪名杀等十不善道，若无无常，无杀等罪。如分别邪见中说：刀在身七分中过，无所恼害。福名不杀等十善道；无常名分别生死；若无无常，亦无邪见，亦无缚亦无解。如是等无量过咎！<br>
      　　答曰：诸法三世各各有相，过去法有过去相，未来法有未来相，现在法有现在相。若过去、未来有现在相者，应有是难，而今过去、未来、现在各自有相。<br>
      　　复次，若实无过去、未来，亦无出家律仪。所以者何？若现在恶心中住，过去复无戒，是为非比丘。又贤圣人心在世俗中，是时应当是凡夫！无过去、未来、现在道故。如是亦无五逆等诸罪，是凡夫无过去等罪。所以者何？是五逆罪业已过去；及死时入地狱，是五逆罪未来无业故无报；现在身不为逆罪。若无过去，则无逆罪；若无逆罪，何有余罪？福亦如是。若无罪福，是为邪见，与禽兽无异！<br>
      　　复次，我不说过去、未来如现在相有；我说过去虽灭，可生忆想，能生心心数法。如昨日火灭，今日可生忆想念，不可以忆想念故火便有。若见积薪，知当燃火，亦生心想念；明日火如过去火，不可以今心念火火便有；未来世事亦如是。现在心，虽一念时不住，相续生故，能知诸法。内以现在意为因，外以诸法为缘，是因缘中生意识，用意识自在知过去、未来、现在法；但不自知现在心心数法，余者悉知。<br>
      　　问曰：般若波罗蜜如相品中，三世一相，所谓无相，云何言佛智慧知三世通达无碍？<br>
      　　答曰：诸佛有二种说法：先分别诸法，后说毕竟空。若说三世诸法，通达无碍，是分别说；若说三世一相无相，是说毕竟空。<br>
      　　复次，非一切智人，于三世中智慧有碍；乃至观世音、文殊师利、弥勒、舍利弗等诸贤圣，于三世中智慧皆有碍。以是因缘故，说佛智慧于三世中通达无碍，不为空事故说。<br>
      　　复次，有人于三世中生邪见，谓过去法及众生有初、无初。若有初，则有新众生，诸法亦无因无缘而生。若无初亦无后，若无初、无后，中亦无。初名有中、有后，无前；后名有初、有中，无后；中名有初、有后。若众生及诸法无初，亦无中、无后，若无三世，则都无所有。<br>
      　　复次，若无初，云何有一切智人？破如是等邪见故，说三世诸法一相，所谓无相，不为破三世佛智慧。<br>
      　　问曰：无相是为有边！<br>
      　　答曰：若无相即是无边，不可说、不可难法，云何言有边？若无相中取相，非是无相。是无相名为不可得空：是中无相亦不可得，空亦不可得，是故名不可得空。<br>
      　　复次，佛有二种道：一者、福德道，有人闻佛十力、四无所畏、四无碍智、十八不共法等，生恭敬信乐心；二者、智慧道，有人闻说诸法因缘和合生故，无有自性，便舍离诸法，于空中心不著。如月能润物，日能熟物，二事因缘故，万物成就；福德道智慧道亦如是。福德道，能生诸功德；智慧道，能于福德道中离诸邪见著。以是故，佛虽说诸法毕竟空，亦说三世通达无碍而无咎。如是等，略说佛十八不共法义。<br>
      　　问曰：若尔者，迦旃延尼子何以言十力、四无所畏、大悲、三不共意止，名为十八不共法？若前说十八不共法是真义者，迦旃延尼子何以故如是说？<br>
      　　答曰：以是故，名迦旃延尼子。若释子，则不作是说。释子说者，是真不共法。佛法无量，是三十六法，于佛法中如大海一滴，法亦不少，何以重数为十八？<br>
      　　复次，诸阿罗汉、辟支佛、菩萨，亦能知是处不是处，分别三世业果报，及诸禅定，乃至漏尽智等，云何言不共法？<br>
      　　问曰：声闻、辟支佛、菩萨，不能尽知遍知，但有通、明，无有力，独佛能尽遍知故言不共，如十力中说。<br>
      　　答曰：佛说十力义，不言尽知遍知，直言知是处不是处；言尽知遍知者，是诸论议师说。<br>
      　　问曰：汝先自言摩诃衍经中说，佛为菩萨故，自说尽知遍知。<br>
      　　答曰：摩诃衍经中说，何益于汝？汝不信摩诃衍，不应以为证！汝自当说声闻法为证。<br>
      　　复次，十力，佛虽尽知遍知，而声闻、辟支佛有少分；十八不共法中，始终都无分。以是故，名真不共法。<br>
      　　问曰：十八不共法，二乘亦应有分，但佛身口念常无失，二乘身口念亦有无失，如是等皆应有分！<br>
      　　答曰：不然！所以者何？常无失故，名为不共；不以不失为不共。声闻、辟支佛，于常无失中无分。<br>
      　　复次，诸阿罗汉说有力，无有处说有不共法；汝不信摩诃衍故，不受真十八不共法，而更重数十力等，是事不可！如汝所信八十种好，而三藏中无，何以不更说？<br>
      　　问曰：我等分别十八不共法，不重数也！何等十八？一者、知诸法实相故，名一切智；二者、佛诸功德相难解故，功德无量；三者、深心爱念众生故，名大悲；四者、得无比智故，智慧中自在；五者、善解心相故，定中自在；六者、得度众生方便故，变化自在；七者、善知诸法因缘故，记莂无量；八者、说诸法实相故，记莂不虚；九者、分别筹量说故，言无失；十者、得十力成就，智慧无减；十一者、一切有为法中，但观法聚无我故，常放舍行；十二者、善知时不时，安立于三乘，常观众生故；十三者、常一心故，不失念；十四者、无量阿僧祇劫深善心故，无烦恼习；十五者、得真净智故，无有能如法出其失；十六者、世世敬重所尊故，无能见顶；十七者、修大慈悲心故，安详下足，足下柔软，众生遇者即时得乐；十八者、得神通波罗蜜故，转众生心令欢喜得度故，如入城时现神变力。<br>
      　　答曰：如是十八不共法，非三藏中说，亦诸余经所不说。以有人求索是法故，诸声闻论议师辈，处处撰集，赞佛功德。如：言无失，慧无减，念不失，皆于摩诃衍十八不共法中，取已作论议。虽有无见顶，足下柔软，如是甚多，不应在十八不共法中；不共法皆以智慧为义。佛身力如十万白香象力，及神通力等皆不说。以是故，当知十八不共法中，但说智慧功德等，不说自然果报法。<br>
      　　复次，是十八不共法，阿毗昙分别五众摄：身口无失，身口随智慧行，是色众摄；无异想，是想众摄；无不定心，是识众摄；余者行众摄。皆在四禅中，佛四禅中得道得涅槃故。有人言：“四色不共法，色界、欲界中摄；余九地中摄。皆是善，皆是无漏法。”四色法二缘生：因缘、增上缘；余残四缘生。四无缘，十四有缘。四随心行，不与心相应；十三与心相应，亦随心行；一不与心相应，亦不随心行。如是等种种，阿毗昙分别说。初如是分别，入般若波罗蜜诸法实相中，尽皆一相，所谓无相。入佛心皆一切灭相。</p>
<div class="jwbt-box"><div class="jwbt"><a name=j1163-02-16><a href="1163-02.htm#MENU-top">大智度论卷第二十七</div></a></a>
<div class="jwbtbm"><a name=j1163-02-17><a href="1163-02.htm#MENU-top">释初品中大慈大悲</div></div></a></a>
<p>　　大慈、大悲者，四无量心中已分别，今当更略说。大慈与一切众生乐，大悲拔一切众生苦；大慈以喜乐因缘与众生，大悲以离苦因缘与众生。譬如有人，诸子系在牢狱，当受大辟。其父慈恻，以若干方便，令得免苦，是大悲；得离苦已，以五所欲给与诸子，是大慈。如是等种种差别。<br>
      　　问曰：大慈、大悲如是，何等是小慈、小悲，因此小而名为大？<br>
      　　答曰：四无量心中慈、悲，名为小；此中十八不共法次第说大慈、悲，名为大。<br>
      　　复次，诸佛心中慈、悲名为大，余人心中名为小。<br>
      　　问曰：若尔者，何以言菩萨行大慈、大悲？<br>
      　　答曰：菩萨大慈者，于佛为小，于二乘为大，此是假名为大；佛大慈、大悲，真实最大。<br>
      　　复次，小慈，但心念与众生乐，实无乐事；小悲，名观众生种种身苦心苦，怜愍而已，不能令脱。大慈者，念令众生得乐，亦与乐事；大悲，怜愍众生苦，亦能令脱苦。<br>
      　　复次，凡夫人、声闻、辟支佛、菩萨慈悲，名为小；诸佛慈悲，乃名为大。<br>
      　　复次，大慈从大人心中生，十力、四无所畏、四无碍智、十八不共法大法中出，能破三恶道大苦，能与三种大乐，天乐、人乐、涅槃乐。<br>
      　　复次，是大慈遍满十方三世众生，乃至蜫虫，慈彻骨髓，心不舍离。三千大千世界众生堕三恶道，若人一一皆代受其苦，得脱苦已，以五所欲乐、禅定乐、世间最上乐，自恣与之皆令满足；比佛慈悲，千万分中不及一分。何以故？世间乐欺诳不实，不离生死故。<br>
      　　问曰：法在佛心中，一切皆大，何以故但说慈悲为大？<br>
      　　答曰：佛所有功德法，应皆大故。<br>
      　　问曰：若尔者，何以但说慈悲为大？<br>
      　　答曰：慈悲是佛道之根本。所以者何？菩萨见众生老病死苦，身苦、心苦，今世、后世苦等诸苦所恼，生大慈、悲，救如是苦，然后发心求阿耨多罗三藐三菩提；亦以大慈、悲力故，于无量阿僧祇世生死中，心不厌没；以大慈、悲力故，久应得涅槃而不取证。以是故，一切诸佛法中，慈、悲为大；若无大慈、大悲，便早入涅槃。<br>
      　　复次，得佛道时，成就无量甚深禅定、解脱诸三昧，生清净乐，弃舍不受；入聚落城邑中，种种譬喻、因缘说法；变现其身，无量音声，将迎一切，忍诸众生骂詈诽谤，乃至自作妓乐，皆是大慈、大悲力。<br>
      　　复次，大慈、大悲，大名非佛所作，众生名之；譬如师子大力，不自言力大，皆是众兽名之。众生闻佛种种妙法，知佛为祐利众生故，于无量阿僧祇劫难行能行；众生闻见是事，而名此法为大慈、大悲。譬如一人，有二亲友，以罪事因缘故，系之囹圄，一人供给所须，一人代死；众人言，能代死者，是为大慈悲。佛亦如是，世世为一切众生故，以头目髓脑布施，尽为一切众生；一切众生闻见是事，即共名之为大慈、大悲。如尸鞞王，为救鸽故，尽以身肉代之，犹不与鸽等，复以手攀秤，欲以身代之。是时地为六种震动，海水波荡，诸天香华供养于王。众生称言：“为一小鸟所感乃尔，真是大慈、大悲！”佛因众生所名，故言大慈、大悲。如是等无量本生经中悉应广说。<br>
      　　问曰：禅定等诸余功德，人不知故，不名为大；智慧说法等，能令人得道，何以不称言大？<br>
      　　答曰：佛智慧所能，无有遍知者；大慈、大悲故，世世不惜身命，舍禅定乐，救护众生，人皆知之。于佛智慧，可比类知，不能了了知；慈悲心眼见耳闻，处处变化大师子吼，是故可知。<br>
      　　复次，佛智慧细妙，诸菩萨、舍利弗等尚不能知，何况余人？慈悲相可眼见耳闻故，人能信受；智慧深妙，不可测知。<br>
      　　复次，是大慈、大悲，一切众生所爱乐，譬如美药，人所乐服；智慧如服苦药，人多不乐；人多乐故，称慈悲为大。<br>
      　　复次，智慧者，得道人乃能信受；大慈悲相，一切杂类皆能生信。如见像，若闻说，皆能信受，多所饶益故，名为大慈、大悲。<br>
      　　复次，大智慧，名舍相、远离相；大慈悲，为怜愍利益相。是怜愍利益法，一切众生所爱乐，以是故名为大。是大慈、大悲，如持心经中说：大慈、大悲有三十二种，于众生中行。是大慈、大悲摄相缘，如四无量心说。<br>
      　　复次，佛大慈悲等功德，不应一切如迦旃延法中分别求其相。上诸论议师，虽用迦旃延法分别显示，不应尽信受。所以者何？迦旃延说大慈悲、一切智慧，是有漏法、系法、世间法，是事不尔。何以故？大慈悲名为一切佛法之根本，云何言是有漏法、系法、世间法？<br>
      　　问曰：大慈悲虽是佛法根本，故是有漏。如淤泥中生莲华，不得言泥亦应妙；大慈悲亦如是，虽是佛法根本，不应是无漏！<br>
      　　答曰：菩萨未得佛时大慈悲，若言有漏，其失犹可；今佛得无碍解脱智故，一切诸法皆清净，一切烦恼及习尽。声闻、辟支佛，不得无碍解脱智，烦恼习不尽，处处中疑不断故，心应有漏；诸佛无是事，何以故说佛大慈悲应是有漏？<br>
      　　问曰：我不敢不敬佛，以慈悲心为众生故生，应是有漏。<br>
      　　答曰：诸佛力势不可思议。诸声闻、辟支佛不能离众生想而生慈悲，诸佛能离众生想而生慈悲。所以者何？如诸阿罗汉、辟支佛，十方众生相不可得，而取众生相生慈悲；今诸佛十方求众生不可得，亦不取众生相而能生慈悲。如无尽意经中说，有三种慈悲：众生缘、法缘、无缘。<br>
      　　复次，一切众生中，唯佛尽行不诳法；若佛于众生中取相而行慈悲心，不名行不诳法。何以故？众生毕竟不可得故。声闻、辟支佛，不名为尽行不诳法；故声闻、辟支佛，于众生、于法，若取相、若不取相，不应难、不悉行、不诳法故。一切智能断一切诸漏，能从一切有漏法中出，能作无漏因缘，是法云何自是有漏？<br>
      　　问曰：无漏智各各有所缘，无有能悉缘一切法者；唯有世俗智能缘一切法。以是故，说一切智是有漏相。<br>
      　　答曰：汝法中有是说，非佛法中所说。如人自持斗入市，不与官斗相应，无人用者；汝亦如是，自用汝法，不与佛法相应，无人用者。无漏智慧，何以故不能缘一切法？有漏智是假名虚诳，势力少故，不应真实缘一切法，汝法中自说能缘一切法！<br>
      　　复次，是声闻法中十智，摩诃衍法中有十一智，名为如实智。是十智入是如实智中，都为一智，所谓无漏智。如十方水入大海水中，都为一味。是大慈、大悲，佛三昧王三昧、师子游戏三昧所摄。如是略说大慈、大悲义。</p>
      <p>　　【经】“菩萨摩诃萨欲得道慧，当习行般若波罗蜜！菩萨摩诃萨欲以道慧具足道种慧，当习行般若波罗蜜！”　　<br>
      　　【论】道名一道，一向趣涅槃，于善法中一心不放逸，道随身心念。道复有二道：恶道、善道，世间道、出世间道，定道、慧道，有漏道、无漏道，见道、修道，学道、无学道，信行道、法行道，向道、果道，无碍道、解脱道，信解道、见得道，慧解脱道、俱解脱道。如是无量二道门。<br>
      　　复有三道：地狱道，畜生道，饿鬼道。三种地狱：热地狱，寒地狱，黑闇地狱。三种畜生道：地行，水行，空行。三种鬼道：饿鬼，食不净鬼，神鬼。三种善道：人道，天道，涅槃道。人有三种：作罪者，作福者，求涅槃者。复有三种人：受欲行恶者，受欲不行恶者，不受欲不行恶者。天有三种：欲天，色天，无色天。涅槃道有三种：声闻道，辟支佛道，佛道。声闻道有三种：学道，无学道，非学非无学道。辟支佛道，亦如是。佛道有三种：波罗蜜道，方便道，净世界道。佛复有三道：初发意道，行诸善道，成就众生道。复有三道：戒道，定道，慧道。如是等无量三道门。<br>
      　　复有四种道：凡夫道，声闻道，辟支佛道，佛道。复有四种道：声闻道，辟支佛道，菩萨道，佛道。声闻道有四种：苦道，集道，灭道，道道。复有四沙门果道。复有四种道：观身实相道，观受、心、法实相道。复有四种道：为断未生恶不善令不生道，为断生恶令疾灭道，为未生善法令生道，为已生善法令增长道。复有四种道：欲增上道，精进增上道，心增上道，慧增上道。复有四圣种道：不择衣、食、卧具、医药，乐断苦修定。复有四行道：苦难道，苦易道，乐难道，乐易道。复有四修道：一、为今世乐修道，二、生死智修道，三、为漏尽故修道，四、分别慧修道。复有四天道，所谓四禅。复有四种道：天道，梵道，圣道，佛道。如是等无量四道门。<br>
      　　复有五种道：地狱道，畜生、饿鬼、人、天道。复有五无学众道：无学戒众道，乃至无学解脱知见众道。复有五种净居天道，复有五欲天道。复有五如法语道；复有五非法语道。复有五道：凡夫道，声闻道，辟支佛道，菩萨道，佛道。复有五道：分别色法道，分别心法道，分别心数道，分别心不相应行道，分别无为法道。复有五种道：苦谛所断道，集谛所断道，灭谛所断道，道谛所断道，思惟所断道。如是等无量五法道门。<br>
      　　复有六种道：地狱道，畜生、饿鬼、人、天、阿修罗道。复有舍六尘道；复有六和合（旧云六种）道、六神通道、六种阿罗汉道、六地修道、六定道、六波罗蜜道，一一波罗蜜各各有六道。如是等无量六道门。<br>
      　　复有七道：七觉意道，七地无漏道，七想定道，七净道，七善人道，七财富道，七法福道，七助定道。如是等无量七道门。<br>
      　　复有八道：八正道，八解脱道，八背舍道。如是等无量八道门。<br>
      　　复有九道：九次第道，九地无漏道，九见断道，九阿罗汉道，九菩萨道，所谓六波罗蜜方便成就众生、净佛世界。如是等无量九道门。<br>
      　　复有十道：所谓十无学道、十想道、十智道、十一切处道、十不善道、十善道，乃至一百六十二道，如是等无量道门。知是诸道，尽知、遍知，是为道种慧。<br>
      　　问曰：般若波罗蜜是菩萨第一道，一相所谓无相，何以说是种种道？<br>
      　　答曰：是道皆入一道中，所谓诸法实相，初学有种种别，后皆同一，无有差别。譬如劫尽烧时，一切所有，皆同虚空。<br>
      　　复次，为引导众生故，菩萨分别说是种种道，所谓世间道、出世间道等。<br>
      　　问曰：云何菩萨住一相无相中，而分别是世间、是出世间道？<br>
      　　答曰：世间名，但从颠倒忆想、虚诳二法生，如幻、如梦、如转火轮，凡夫人强以为世间。是世间皆从虚妄中来，今亦虚妄，本亦虚妄；其实无生无作，但从内外六情、六尘和合因缘生，随凡夫所著故，为说世间。是世间种种邪见罗网，如乱丝相著，常往来生死中，如是知世间。<br>
      　　何等是出世间道？如实知世间，即是出世间道。所以者何？智者求世间、出世间，二事不可得；若不可得，当知假名为世间、出世间。但为破世间故，说出世间，世间相即是出世间，更无所复有。所以者何？世间相不可得，是世间、出世间相常空，世间法定相不可得故。如是行者不得世间，亦不著出世间。若不得世间，亦不著出世间，爱慢破故，不共世间诤。何以故？行者久知世间空无所有，虚诳故，不作忆想分别。世间名五众，五众相，假令十方诸佛求之亦不可得，无来处，无住处，亦无去处；若不得五众来、住、去相，即是出世间。行者尔时观是世间、出世间，实不可见；不见世间与出世间合，亦不见出世间与世间合；离世间亦不见出世间，离出世间亦不见世间；如是则不生二识，所谓此世间、出世间。若舍世间，不受出世间，是名出世间。若菩萨能如是知，则能为众生分别世间、出世间道。有漏、无漏一切诸道，亦如是入一相，是名道种慧。</p>
      <p>　　【经】“欲以道种慧具足一切智，当习行般若波罗蜜！欲以一切智具足一切种智，当习行般若波罗蜜！”　　<br>
      　　【论】问曰：一切智、一切种智，有何差别？<br>
      　　答曰：有人言：“无差别。或时言一切智，或时言一切种智。”有人言：“总相是一切智，别相是一切种智。因是一切智，果是一切种智。略说一切智，广说一切种智。一切智者，总破一切法中无明闇；一切种智者，观种种法门破诸无明。一切智，譬如说四谛；一切种智，譬如说四谛义。一切智者，如说苦谛；一切种智者，如说八苦相。一切智者，如说生苦；一切种智者，如说种种众生处处生。”<br>
      　　复次，一切法名眼色乃至意法，是诸阿罗汉、辟支佛亦能总相知无常、苦、空、无我等；知是十二入故，名为一切智。声闻、辟支佛尚不能尽别相知一众生生处、好丑、事业多少，未来、现在世亦如是，何况一切众生？如一阎浮提中金名字，尚不能知，何况三千大千世界，于一物中种种名字？若天语，若龙语，如是等种种语言名金，尚不能知，何况能知金因缘生处、好恶、贵贱？因而得福，因而得罪，因而得道，如是现事尚不能知，何况心心数法，所谓禅定、智慧，等诸法？佛尽知诸法总相、别相故，名为一切种智。<br>
      　　复次，后品中佛自说：“一切智是声闻、辟支佛事，道智是诸菩萨事，一切种智是佛事。”声闻、辟支佛但有总一切智，无有一切种智。<br>
      　　复次，声闻、辟支佛虽于别相有分而不能尽知，故总相受名；佛一切智、一切种智，皆是真实。声闻、辟支佛但有名字一切智；譬如画灯，但有灯名，无有灯用。如声闻、辟支佛，若有人问难，或时不能悉答，不能断疑；如佛三问舍利弗而不能答。若有一切智，云何不能答？以是故，但有一切智名，胜于凡夫，无有实也。是故佛是实一切智、一切种智。有如是无量名字，或时名佛为一切智人，或时名为一切种智人。如是等略说一切智、一切种智，种种差别。<br>
      　　问曰：如经中说：行六波罗蜜、三十七品、十力、四无所畏等诸法，得一切智。何以故此中说，但用道种智得一切智？<br>
      　　答曰：汝所说六波罗蜜等即是道，知是道，行是道，得一切智，何所疑？<br>
      　　复次，初发心乃至坐道场，于其中间一切善法，尽名为道。此道中分别思惟而行，是名道智，如此经后说道智是菩萨事。<br>
      　　问曰：佛道事已备故，不名道智；阿罗汉、辟支佛诸功德未备，何以不名道智？<br>
      　　答曰：阿罗汉、辟支佛道，自于所行亦办，是故不名道智，道是行相故。<br>
      　　复次，此经中说声闻、辟支佛，声闻中摄三道故不说。佛道大故，名为道智；声闻、辟支佛、道小故，不名道智。<br>
      　　复次，菩萨摩诃萨自行道，亦示众生各各所行道，以是故，说名菩萨行道智，得一切智。<br>
      　　问曰：何等是一切智所知一切法？<br>
      　　答曰：如佛告诸比丘：“为汝说一切法，何等是一切法？所谓眼色、耳声、鼻香、舌味、身触、意法，是十二入名一切法。复有一切法，所谓名色。”如佛说利众经中偈：<br>
      <br>
      　　“若欲求真观，但有名与色；若欲审实知，亦当知名色。<br>
      　　　离痴心多想，分别于诸法，更无有异事，出于名色者。”<br>
      <br>
      　　复次，一切法，所谓色、无色法，可见、不可见，有对、无对，有漏、无漏，有为、无为，心、非心，心相应、非心相应，共心生、不共心生，随心行、不随心行，从心因、不从心因。如是等无量二法门摄一切法，如阿毗昙摄法品中说。<br>
      　　复次，一切法，所谓善法，不善法，无记法；见谛所断，思惟所断，不断法；有报法，无报法，非有报非无报法：如是等无量三法门摄一切法。<br>
      　　复次，一切法，所谓过去法，未来法，现在法，非过去、未来、现在法；欲界系法，色界系法，无色界系法，不系法；从善因法，从不善因法，从无记因法，从非善非不善非无记因法；有缘缘法，无缘缘法，有缘缘亦无缘缘法，非有缘缘非无缘缘法；如是等无量四法门摄一切法。<br>
      　　复次，一切法，所谓色法，心法，心数法，心不相应诸行法，无为法；四谛及无记无为：如是等无量五法门摄一切法。<br>
      　　复次，一切法，所谓五众及无为；苦谛所断法，集谛、灭谛、道谛、思惟所断法，不断法：如是等无量六法门摄一切法。七、八、九、十等诸法门，是阿毗昙分别义。<br>
      　　复次，一切法，所谓有法、无法，空法、实法，所缘法、能缘法，聚法、散法等。<br>
      　　复次，一切法，所谓有法、无法，亦有亦无法；空法、实法，非空非实法；所缘法、能缘法，非所缘非能缘法。<br>
      　　复次，一切法，所谓有法，无法，亦有亦无法，非有非无法；空法，不空法，空不空法，非空非不空法；生法，灭法，生灭法，非生非灭法；不生不灭法，非不生非不灭法，不生不灭亦非不生非不灭法，非不生非不灭亦非不不生亦非不不灭法。<br>
      　　复次，一切法，所谓有法，无法，有无法，非有非无法；舍是四句法。空，不空，生灭，不生，不灭；五句皆亦如是。如是等种种无量阿僧祇法门所摄诸法，以是无碍智慧尽遍知上诸法，名为一切智、一切种智。<br>
      　　问曰：一切众生皆求智慧，云何独佛一人得一切智？<br>
      　　答曰：佛于一切众生中第一故，独得一切智。如佛所说：“无足、二足、四足、多足，有色、无色，有想、无想、非有想非无想等，一切众生中，佛最第一。”譬如须弥山，于众山中自然最第一。如四大中，火最有力，能照能烧。佛亦如是，于一切众生中最第一故，得一切智。<br>
      　　问曰：佛何以故于一切众生独最第一？<br>
      　　答曰：如先答，得一切智故。今当更说，佛自利益亦利益他故，于众生中最第一。如一切照中日为第一，一切人中转轮圣王最第一，一切莲华中青莲为第一，一切陆生华须曼色第一，一切木香中牛头旃檀为第一，一切珠中如意珠为第一，一切诸戒中圣戒为第一，一切解脱中不坏解脱为第一，一切清净中解脱为第一，一切诸观中空观为第一，一切诸法中涅槃为第一；如是等无量各各第一。佛亦如是，于一切众生最为第一；第一故，独得一切智。<br>
      　　复次，佛从初发意，以大誓庄严，一切衰没众生欲拯济故，尽遍行诸善道，无善不集，无苦不行，皆集一切诸佛功德；如是等种种无量因缘故，佛于一切众生中独第一。<br>
      　　问曰：三世十方诸佛，亦有是功德，何以故言佛独第一？<br>
      　　答曰：除诸佛，为余众生故，言佛独第一。诸佛，等一切功德。<br>
      　　复次，萨婆若多者：“萨婆”此言一切，“若”此言智，“多”此言相；一切，如先说名色等诸法。佛知是一切法，一相、异相，漏相、非漏相，作相、非作相等；一切法各各相、各各力、各各因缘、各各果报、各各性、各各得、各各失，一切智慧力故，一切世一切种尽遍解知。以是故说：欲以道种智具足得一切智，当习行般若波罗蜜；欲以一切智具足一切种智，当习行般若波罗蜜。<br>
      　　问曰：如佛得佛道时，以道智得具足一切智、一切种智，今何以言，以一切智得具足一切种智？<br>
      　　答曰：佛得道时，以道智虽具足得一切智、一切种智，而未用一切种智；如大国王得位时，境土宝藏皆已得，但未开用。</p>
      <p>　　【经】“欲以一切种智断烦恼习，当习行般若波罗蜜！舍利弗，菩萨摩诃萨，应如是学般若波罗蜜！”　　<br>
      　　【论】问曰：一心中得一切智、一切种智，断一切烦恼习；今云何言，以一切智具足得一切种智，以一切种智断烦恼习？<br>
      　　答曰：实一切智一时得。此中为令人信般若波罗蜜故，次第差别品说；欲令众生得清净心，是故如是说。<br>
      　　复次，虽一心中得，亦有初、中、后次第。如一心有三相，生因缘住，住因缘灭。又如心心数法，不相应诸行，及身业、口业。以道智具足一切智，以一切智具足一切种智，以一切种智断烦恼习亦如是。先说一切种智，即是一切智。道智，名金刚三昧；佛初发心即是一切智、一切种智，是时烦恼习断。一切智、一切种智相，先已说。断一切烦恼习者，烦恼名略说则三毒，广说则三界九十八使，是名烦恼。烦恼习者，名烦恼残气，若身业、口业不随智慧，似从烦恼起；不知他心者，见其所起，生不净心，是非实烦恼，久习烦恼故，起如是业。譬如久锁脚人，卒得解脱，行时虽无有锁，犹有习在。如乳母衣，久故垢著，虽以淳灰净浣，虽无有垢，垢气犹在；衣如圣人心，垢如诸烦恼，虽以智慧水浣，烦恼气犹在。如是习气，诸余贤圣虽能断烦恼，不能断习。如难陀淫欲习故，虽得阿罗汉道，于男女大众中坐，眼先视女众，而与言语说法。如舍利弗瞋习故，闻佛言舍利弗食不净食，即便吐食，终不复受请。又舍利弗自说偈言：<br>
      <br>
      　　“覆罪妄念人，无智而懈怠，终不欲令此，妄来近我住！”<br>
      <br>
      　　如摩诃迦葉瞋习故，佛灭度后集法时，敕令阿难八突吉罗罪忏悔，而复自牵阿难手出，不共汝漏未尽不净人集法。如毕陵伽婆蹉，常骂恒神为小婢。如摩头婆私吒掉戏习故，或时从衣架踔上梁，从梁至棚，从棚至阁。如憍梵钵提牛业习故，常吐食而齝。如是等诸圣人，虽漏尽而有烦恼习。如火焚薪已，灰炭犹在，火力薄故，不能令尽。<br>
      　　若劫尽时火，烧三千大千世界无复遗余，火力大故。佛一切智火亦如是，烧诸烦恼，无复残习。如一婆罗门，以五百种恶口，众中骂佛，佛无异色，亦无异心；此婆罗门心伏，还以五百种语赞佛，佛无喜色，亦无悦心；于此毁誉，心色无变。又复旃遮婆罗门女，带盂谤佛，佛无惭色；事情既露，佛无悦色。转法轮时，赞美之声满于十方，心亦不高；孙陀利死，恶声流布，心亦不下。阿罗毗国土风寒，又多蒺藜，佛于中坐卧，不以为苦；又在天上欢喜园中，夏安居时，坐剑婆石，柔软清洁，如天綩綖，亦不以为乐。受大天王跽奉天食，不以为美；毗兰若国食马麦，不以为恶。诸大国王供奉上馔，不以为得；入萨罗聚落，空钵而出，不以为失。提婆达多于耆阇崛山，推石压佛，佛亦不憎；是时罗睺罗敬心赞佛，佛亦不爱。阿阇世纵诸醉象，欲令害佛，佛亦不畏；降伏狂象，王舍城人益加恭敬，持香花缨络出供养佛，佛亦不喜。九十六种外道，一时和合议言：“我等亦皆是一切智人。”从舍婆提来，欲共佛论议。尔时，佛以神足从脐放光，光中皆有化佛；国王波斯匿亦命之令来，于其座上尚不能得动，何况能得与佛论议？佛见一切外道贼来，心亦无退；破是外道，诸天世人倍益恭敬供养，心亦不进。如是等种种因缘来欲毁佛，佛不可动；譬如真阎浮檀金，火烧不异，捶打磨斫，不败不异。佛亦如是，经诸毁辱诽谤论议，不动不异。以是故，知佛诸烦恼习都尽无余。<br>
      　　问曰：诸阿罗汉、辟支佛，同用无漏智，断诸烦恼习，何以有尽不尽？<br>
      　　答曰：先已说智慧力薄，如世间火；诸佛力大，如劫尽火。今当更答：声闻、辟支佛，集诸功德智慧不久，或一世、二世、三世；佛智慧功德，于无量阿僧祇劫广修广习，善法久熏故，于烦恼习无复余气。<br>
      　　复次，佛于一切诸功德，皆已摄尽故，乃至诸烦恼习气永尽无余。何以故？诸善法功德消诸烦恼故。诸阿罗汉于此功德不尽得故，但断世间爱，直入涅槃。<br>
      　　复次，佛断结使智慧力甚利，用十力为大力，以无碍智直过故，断诸结使尽无复遗余。譬如人有重罪，国王大瞋，诛其七世根本，令无遗余；佛亦如是，于烦恼重贼，诛拔根本，令无遗余。以是故说：欲以一切种智断一切烦恼习，当习行般若波罗蜜。<br>
      　　问曰：但断习，亦除烦恼？<br>
      　　答曰：有人言：“断烦恼及习俱尽，如先说习尽无余。阿罗汉、辟支佛但断烦恼，不能断习；菩萨断一切烦恼及习，令尽无余。”有人言：“佛久已远欲。如佛说：我见定光佛已来已离欲，以方便力故，现有生死、妻子眷属。”有人言：“从得无生法忍来，得诸法实相故，一切烦恼及习尽。”有人言：“佛从初发意来有烦恼，至坐道场于后夜时，断一切烦恼及习。”<br>
      　　问曰：如是种种说，何者为实？<br>
      　　答曰：皆是佛口所说故，无有不实。声闻法中，佛以方便力故，现受人法，有生、老、病，寒、热、饥、渴等；无人生而无烦恼者，是故佛亦应随人法有烦恼。于树王下，外先破魔军，内灭结使贼；破外内贼故，成阿耨多罗三藐三菩提。人皆信受：“是人能为是事，我等亦当学习是事。”若言久来无烦恼，从燃灯佛得无生法忍未断烦恼尽，是亦方便说，令诸菩萨欢喜故。若菩萨久已断一切烦恼，成佛时复何所为？<br>
      　　问曰：佛有种种事，断结使是一事，余有净佛国土、成就众生等未具，以具足众事故，名为佛。<br>
      　　答曰：若尔者，佛言断结使是末后身，人若都无结使，云何得生？<br>
      　　问曰：从得无生法忍已来，常得法性生身变化不？<br>
      　　答曰：化法，要有化主然后能化；若得无生法忍，断一切结使，死时舍是肉身，无有实身，谁为变化？以是故，知得无生已来，不应尽结使。<br>
      　　复次，声闻人言：“菩萨不断结使，乃至坐道场然后断。”是为大错！何以故？汝法中说：菩萨已满三阿僧祇劫，后更有百劫中，常得宿命智，自忆迦葉佛时作比丘，名郁多罗，修行佛法。云何今六年苦行，修邪道法，日食一麻一麦？后身菩萨一日尚不应谬，何况六年？瞋亦如是，从久远世时作毒蛇，猎者生剥其皮，犹尚不瞋，云何最后身而瞋五人？以是故，知声闻人受佛义为错。佛以方便力，欲破外道故，现六年苦行。汝言瞋五人者，是为方便，亦是瞋习，非烦恼也。今当如实说：菩萨得无生法忍，烦恼已尽；习气未除故，因习气受，及法性生身，能自在化生。有大慈悲为众生故，亦为满本愿故，还来世间具足成就余残佛法故；十地满，坐道场，以无碍解脱力故，得一切智、一切种智，断烦恼习。<br>
      　　摩诃衍人言：“得无生法忍菩萨，一切烦恼及习都尽。”亦是错！若都尽，与佛无异，亦不应受法性生身！以是故，菩萨得无生法忍，舍生身得法性生身。若言至坐道场，一切烦恼及习俱断，是语亦非！所以者何？若菩萨具有三毒者，云何能集无量佛法？譬如毒瓶，虽著甘露，皆不中食。菩萨集诸纯净功德，乃得作佛；若杂三毒，云何能具足清净佛法？<br>
      　　问曰：观法实相及修悲心故，能令三毒薄，薄故能集清净功德！<br>
      　　答曰：薄三毒，可得转轮圣王、诸天王身，欲得佛功德身，无有是事。三毒断，习未尽，可得集诸功德。<br>
      　　复次，薄名，如离欲人断下地结，犹有上地烦恼。又如须陀洹见谛所断结尽，思惟所断结未尽，是名为薄。如佛说断三结，薄淫怒痴，名为斯陀含。汝若言薄，应当是断。以是故，得无生法忍时断烦恼，得佛时断烦恼习，是则实说。</p>
      <p>　　【经】“复次，舍利弗，菩萨摩诃萨欲上菩萨位，当学般若波罗蜜！”　　<br>
      　　【论】菩萨位者，无生法忍是。得此法忍，观一切世间空，心无所著，住诸法实相中，不复染世间。<br>
      　　复次，般舟般三昧，是菩萨位。得是般舟般三昧，悉见现在十方诸佛，从诸佛闻法，断诸疑网；是时菩萨心不动摇，是名菩萨位。<br>
      　　复次，菩萨位者，具足六波罗蜜，生方便智，于诸法实相亦不住；自知自证，不随他语，若魔作佛形来，心亦不惑。<br>
      　　复次，入菩萨法位力故，得名阿鞞跋致菩萨。<br>
      　　复次，菩萨摩诃萨入是法位中，不复堕凡夫数，名为得道人：一切世间事欲坏其心，不能令动；闭三恶趣门，堕诸菩萨数中，初生菩萨家，智慧清净成就。<br>
      　　复次，住顶不堕，是名菩萨法位，如学品中说。上位菩萨不堕恶趣，不生下贱家，不堕声闻、辟支佛地，亦不从顶堕。<br>
      　　问曰：云何为顶堕？<br>
      　　答曰：如须菩提语舍利弗：“若菩萨摩诃萨，无方便心行六波罗蜜，入空、无相、无作中，不能上菩萨位，不堕声闻、辟支佛地，爱著诸功德法，于五众无常、苦、空、无我，取相心著，言是道非道、是应行是不应行，如是等取相分别，是菩萨顶堕。”<br>
      　　何等是住顶？如上所说诸法爱断，于爱断法亦复不取，如住顶义中说。若菩萨摩诃萨行般若波罗蜜时，内空中不见外空，外空中不见内空，外空中不见内外空，内外空中不见外空，乃至无法有法空，亦如是。<br>
      　　复次，上位菩萨得无等等心，亦不自高，知心相真空，诸有无等戏论灭。<br>
      　　问曰：何以故声闻法中名为正位，此菩萨法中位但名位？<br>
      　　答曰：若言正位亦无咎。所以者何？若言菩萨法位，是则为正；声闻法中但言位，不言声闻位，以是故言正位。<br>
      　　复次，学声闻人，无大慈悲心，智不利故，未生厌心，多求诸法，生种种邪见疑悔；菩萨摩诃萨大慈愍一切故，多求度脱众生老病死苦，不求分别种种戏论。譬如长者有一子，爱之甚重，其子得病，但求良药能差病者，不求分别诸药名字、取之时节、合和分数。以是故，诸菩萨从果观十二因缘，不从因观。见多者从因观，爱多者从果观；诸声闻人因即位故有正位，菩萨邪位薄故，但名菩萨位。<br>
      　　问曰：声闻法中从苦法忍，乃至道比忍，名为正位。如经中说：三恶道中不可得三事，所谓正位、圣果、漏尽。破戒、邪见、五逆罪等，亦如是。从得何法，名为菩萨位？<br>
      　　答曰：发意、修行、大悲、方便具足，行是四法，得入菩萨位。如声闻法中，先具说四种善根：暖法、顶法、忍法、世间第一法，然后入苦法忍正位。<br>
      　　问曰：修行皆摄四法，何以故差别为四？<br>
      　　答曰：初发意虽有修行，不久修故，不名修行；如在家虽终日不住，不名为行。<br>
      　　复次，发意时，但有意愿；行时造作，以财与人，受持禁戒，如是等行六波罗蜜，是名修行。修行已，以般若波罗蜜知诸法实相，以大悲心愍念众生，不知是诸法实相，染著世间虚诳法，受种种身苦、心苦；是更受大悲名故，不名修行。方便者，具足般若波罗蜜故，知诸法空；大悲心故，怜愍众生。于是二法，以方便力不生染著。虽知诸法空，方便力故，亦不舍众生；虽不舍众生，亦知诸法实空。若于是二事等，即得入菩萨位。如声闻人，于定慧二法等故，是时即得入正位。是法虽有行，更有余名字，不名修行。从初发意乃至坐道场，于其中间所行皆名修行，小小差别，有异名字，为易解故。譬如有人初发阿耨多罗三藐三菩提意，欲度脱一切众生老病死等身心诸苦，作大誓庄严；功德、慧明二事因缘故，所愿皆满。是二事有六分修行，名为六波罗蜜：布施、持戒、忍辱，是功德分；精进、禅定、智慧，是慧明分。修行六波罗蜜，知是诸法相甚深微妙，难解难知，作是念：“众生著三界诸法，以何因缘令众生得是诸法相？当以具足诸功德、清净智慧，成就佛身三十二相、八十随形好，光明具足，神通无量；以十力、四无所畏、十八不共法、四无碍智，观应可度者，说法开化。”譬如金翅鸟王，普观诸龙命应尽者，以翅搏海，令水两辟，取而食之；佛亦如是，以佛眼观十方世界五道众生，谁应得度，初现神足，次为示其心趣，以此二事，除三障碍而为说法，拔三界众生。得佛力无量神通，假令虚妄犹尚可信，何况实说！是名方便。<br>
      　　复次，菩萨以般若波罗蜜知诸法相，念其本愿，欲度众生，作是思惟：“诸法实相中，众生不可得，当云何度？”复作是念：“诸法实相中，众生虽不可得，而众生不知是诸法相故，欲令知是实相。”<br>
      　　复次，是实法相，亦不碍众生。实法相者，名为无所除坏，亦无所作，是名方便。具足是四法，得入菩萨位。</p>
      <p>　　【经】“欲过声闻、辟支佛地，住阿鞞跋致地，当学般若波罗蜜！”　　<br>
      　　【论】问曰：菩萨入法位时，即已过声闻、辟支佛地，住阿鞞跋致地，何以故复说？<br>
      　　答曰：虽二事一时，诸法各各相应，当次第赞。如一心中，一时得无漏五根，而各各分别说其相。菩萨入法位时，断若干结使，得若干功德，过是地，住是地，唯佛能知；亦欲引导诸菩萨故，佛种种赞说。如此经始，佛在耆阇崛山，与五千比丘俱，皆是阿罗汉，诸漏尽，所作已办等。阿罗汉即是漏尽，漏尽者即是所作已办等；亦为引导余人，令心清净故，种种赞说无咎。此亦如是，入法位，即是过阿罗汉、辟支佛地，住阿鞞跋致地。<br>
      　　复次，因入法位故，得过阿罗汉、辟支佛地，住阿鞞跋致地。<br>
      　　问曰：入法位中，过老病死，及断诸结使，破三恶道等，如先说。何以但说过声闻、辟支佛地？亦住种种功德，何以故但说住阿鞞跋致地？<br>
      　　答曰：舍诸恶事，得诸功德，后当次第说及。所住功德，说法当须次第，不可一时顿说。<br>
      　　复次，菩萨初发意时，所可怖畏，无过声闻、辟支佛地。正使堕地狱，无如是怖畏，不永破大乘道故；阿罗汉、辟支佛于此大乘，以为永灭。譬如空地有树，名舍摩梨，柧枝广大，众鸟集宿。一鸽后至，住一枝上，其枝及柧，即时压折。泽神问树神：“大鸟雕鹫，皆能任持，何至小鸟，便不自胜？”树神答言：“此鸟从我怨家尼俱卢树上来，食彼树果，来栖我上，必当放粪；子堕地者，恶树复生，为害必大。以是故，于此一鸽，大怀忧畏；宁舍一枝，所全者大。”菩萨摩诃萨亦如是，于诸外道、魔众，及诸结使、恶业，无如是畏如阿罗汉、辟支佛。何以故？声闻、辟支佛于菩萨边，亦如彼鸽，坏败大乘心，永灭佛业。以是故，但说过声闻、辟支佛地。<br>
      　　住阿鞞跋致地者，从初发意已来，常喜乐住阿鞞跋致地，闻诸菩萨多退转故，发意时作愿：“何时当得过声闻、辟支佛地，住阿鞞跋致地？”以是故，说住阿鞞跋致地。<br>
      　　问曰：何等是阿鞞跋致地？<br>
      　　答曰：若菩萨能观一切法不生不灭，不不生不不灭，不共非不共，如是观诸法，于三界得脱，不以空，不以非空，一心信忍十方诸佛所用实相智慧，无能坏、无能动者，是名无生忍法。无生忍法，即是阿鞞跋致地。<br>
      　　复次，入菩萨位，是阿鞞跋致地；过声闻、辟支佛，亦名阿鞞跋致地。<br>
      　　复次，住阿鞞跋致地，世世常得果报神通，不失不退。若菩萨得此二法，虽得诸法实相，而以大悲不舍一切众生。复有二法：一者、清净智慧，二者、方便智慧。复有二法：一者、深心念涅槃，二者、所作不离世间。譬如大龙，尾在大海，头在虚空，震电雷霆而降大雨。<br>
      　　复次，阿鞞跋致菩萨，得是诸法实相智慧，世世不失，终不暂离。于诸佛深经，终不疑，亦不作碍。何以故？我未得一切智慧故，不知何方便、何因缘故如是说。阿鞞跋致菩萨常以深心，终不生恶；阿鞞跋致以深心集诸善，浅心作诸不善。<br>
      　　问曰：若阿鞞跋致相，得无生法忍，云何以浅心作诸不善？<br>
      　　答曰：有二种阿鞞跋致：一者、得无生忍法；二者、虽未得无生忍法，佛知其过去、未来所作因缘，必当作佛，为利益傍人故，为其受记。是菩萨生死肉身，结使未断，于诸凡夫中为最第一，是亦名阿鞞跋致相。若得无生忍法，断诸结使，此则清净，末后肉身尽，得法性生身，结使所不碍，不须教戒。如大恒中船，不须将御，自至大海。<br>
      　　复次，有初发意生大心，断诸烦恼，知诸法实相，便得阿鞞跋致；有但行檀波罗蜜，便具足六波罗蜜，乃至般若波罗蜜亦如是；有行六波罗蜜，未得阿鞞跋致，于众生中生大悲心，是时便得阿鞞跋致。有得悲心而作是念：“若诸法皆空，则无众生，谁可度者？”是时悲心便弱；或时以众生可愍，于诸法空观弱。若得方便力，于此二法，等无偏党，大悲心不妨诸法实相，得诸法实相不妨大悲生。如是方便，是时便得入菩萨法位，住阿鞞跋致地，如往生品中说。<br>
      　　复次，阿鞞跋致相，如后阿鞞跋致二品中说。</p>
<div class="jwbt-box"><div class="jwbt"><a name=j1163-02-18><a href="1163-02.htm#MENU-top">大智度论卷第二十八</div></a></a>
<div class="jwbtbm"><a name=j1163-02-19><a href="1163-02.htm#MENU-top">释初品中六神通</div></div></a></a>
<p>　　【经】“菩萨摩诃萨欲住六神通，当学般若波罗蜜！”　　<br>
      　　【论】问曰：如赞菩萨品中言，诸菩萨皆得五神通，今何以言欲住六神通？<br>
      　　答曰：五通是菩萨所得，今欲住六神通，是佛所得。若菩萨得六神通，可如来难！<br>
      　　问曰：往生品中说：菩萨住六神通，至诸佛国，云何言菩萨皆得五通？<br>
      　　答曰：第六漏尽神通有二种：一者、漏习俱尽，二者、漏尽而习不尽。习不尽故，言皆得五通；漏尽故，言住六神通。<br>
      　　问曰：若菩萨漏尽，云何复生？云何受生？一切受生，皆由爱相续故有。譬如米，虽得良田时泽，终不能生；诸圣人爱糠已脱故，虽有有漏业生因缘，不应得生！<br>
      　　答曰：先已说，菩萨入法位，住阿鞞跋致地，末后肉身尽，得法性生身。虽断诸烦恼，有烦恼习因缘故，受法性生身，非三界生也。<br>
      　　问曰：阿罗汉烦恼已尽，习亦未尽，何以不生？<br>
      　　答曰：阿罗汉无大慈悲，无本誓愿度一切众生；又以实际作证，已离生死故。<br>
      　　复次，先已答有二种漏尽，此中不说菩萨得漏尽通，自言欲得六神通者，当学般若波罗蜜。六神通义，如后品中佛所说。上赞菩萨品，亦已说菩萨五神通义。<br>
      　　问曰：神通有何次第？<br>
      　　答曰：菩萨离五欲，得诸禅，有慈悲故，为众生取神通，现诸希有奇特之事，令众生心清净。何以故？若无希有事，不能令多众生得度。菩萨摩诃萨作是念已，系心身中虚空，灭粗重色相，常取空轻相，发大欲精进心，智慧筹量心力能举身未？筹量已，自知心力大，能举其身。譬如学趠，常坏色粗重相，常修轻空相，是时便能飞。<br>
      　　二者、亦能变化诸物，令地作水、水作地、风作火、火作风，如是诸大，皆令转易。令金作瓦砾，瓦砾作金，如是诸物各能令化。变地为水相，常修念水令多，不复忆念地相，是时地相如念即作水，如是等诸物皆能变化。<br>
      　　问曰：若尔，与一切入有何等异？<br>
      　　答曰：一切入是神通初道；先已一切入、背舍、胜处，柔伏其心，然后易入神通。<br>
      　　复次，一切入中，一身自见地变为水，余人不见；神通则不然，自见实是水，他人亦见实水。<br>
      　　问曰：一切入亦是大定，何以不能令作实水，己身、他人皆见？<br>
      　　答曰：一切入观处广，但能令一切是水相，而不能令实是水；神通不能遍一切，而能令地转为水，便是实水。以是故，二定力各别。<br>
      　　问曰：二定变化事，为实为虚？若实，云何石作金、地作水？若虚，云何圣人而行不实？<br>
      　　答曰：皆实，圣人无虚也，三毒已拔故。以一切法各各无定相故，可转地或作水相，如酥胶蜡是地类，得火则消为水，则成湿相；水寒则结成冰而为坚相；石汁作金，金败为铜，或还为石。众生亦如是，恶可为善，善可为恶。以是故，知一切法无定相故，用神通力变化，实而不诳。若本各各定相，则不可变。<br>
      　　三者、诸贤圣神通，于六尘中随意自在，见好能生厌想，见丑能生乐想，亦能离好丑想行舍心，是名三种神通。此自在神通，唯佛具足。菩萨得是神通，游诸佛国；于诸异国语言不同，及在远微细众生不闻故，求天耳通。常忆念种种多众大声，取相修行，常修习故，耳得色界四大造清净色；得已，便得远闻，于天人音声，粗细远近，通达无碍。<br>
      　　问曰：如禅经中说：先得天眼，见众生而不闻其声故，求天耳通。既得天眼、天耳，见知众生身形、音声，而不解语言种种忧、喜、苦、乐之辞故，求辞无碍智。但知其辞，而不知其心故，求知他心智。知其心已，未知本所从来故，求宿命通。既知所来，欲治其心病故，求漏尽通。得具足五通已，不能变化故，所度未广，不能降化邪见、大福德人，是故求如意神通。应如是次第，何以故先求如意神通？<br>
      　　答曰：众生粗者多，细者少，是故先以如意神通；如意神通能兼粗细，度人多故，是以先说。<br>
      　　复次，诸神通得法异，数法异。得法者多先求天眼，以易得故。行者用日月、星宿、珠火，取是等光明相，常勤精进，善修习故，昼夜无异，若上若下，若前若后，等一明彻，无所挂碍，是时初得天眼神通。余次第得，如先说。<br>
      　　复次，佛如所自得，为人说次第。佛初夜分得一通、一明，所谓如意通、宿命明；中夜分得天耳通、天眼明；后夜分得知他心智通、漏尽明。求明用功重故，在后说。通明次第得，如四沙门果，大者在后。<br>
      　　问曰：若天眼易得故在前，菩萨何以不先得天眼？<br>
      　　答曰：菩萨于诸法皆易无难，余人钝根故，有难有易。<br>
      　　复次，初夜时魔王来欲与佛战，菩萨以神通力种种变化，令魔兵器皆为缨络。降魔已，续念神通，欲令具足，生心即入，便得具足神通。降魔已，自念一身云何得大力？便求宿命明，自知世世积福德力故。中夜时魔即远去，寂寞无声，慈愍一切故，念魔众声，生天耳神通及天眼明。用是天耳，闻十方五道众生苦乐声。闻声已，欲见其形，而以障蔽不见故，求天眼。后夜时既见众生形，欲知其心故，求他心智。知众生心皆欲离苦求乐，是故菩萨求漏尽神通，于诸乐中漏尽最胜，令众生得之。<br>
      　　问曰：菩萨已得无生法忍，世世常得果报神通，今何以自疑，既见众生而不知其心？<br>
      　　答曰：有二种菩萨：一者、法性生身菩萨；二者、为度众生故方便受人法身，生净饭王家，出四城门，问老病死人，是菩萨坐树王下，具六神通。<br>
      　　复次，菩萨神通，先有而未具足，今于三夜所得，是佛神通。行人法故，自疑无咎。<br>
      　　问曰：六神通次第，当初天眼，后漏尽通，亦有不尔耶？<br>
      　　答曰：多先天眼，后漏尽智；或时随所好修，或先天耳，或先神足。有人言：“初禅天耳易得，有觉观四心故；二禅天眼易得，眼识无故，心摄不散故；三禅如意通易得，身受快乐故；四禅诸通皆易得，一切安隐处故。”宿命等三神通义，如十力中说。</p>
      <p>　　【经】“欲知一切众生意所趣向，当学般若波罗蜜！”　　<br>
      　　【论】问曰：六通中已说知他心通，今何以重说？<br>
      　　答曰：知他心通境界少，但知欲界、色界现在众生心心数法，不知过去、未来及无色界众生心心数法。凡夫通于上四禅地，随所得通处已下，遍知四天下众生心心数法。声闻通于上四禅地，随所得通处已下，遍知千世界众生心心数法。辟支佛通于上四禅地，随所得通处已下，遍知百千世界众生心心数法。上地钝根者，不能知下地利根者心心数法；凡夫不知声闻心心数法，声闻不知辟支佛心心数法，辟支佛不知佛心心数法。以是故说：欲知一切众生心所趣向，当学般若波罗蜜。<br>
      　　问曰：以何智能知一切众生心心数法？<br>
      　　答曰：诸佛有无碍解脱，入是解脱中，能知一切众生心心数法。诸大菩萨得相似无碍解脱，亦能知一切众生心心数法。新学菩萨欲得是大菩萨无碍解脱及佛无碍解脱；以此无碍解脱，知一切众生心心数法。大菩萨欲得佛无碍解脱。以是故，虽已说知他心通，更说欲知一切众生心所趣向，当学般若波罗蜜。<br>
      　　问曰：心所趣向，心为去、为不去？若去，此则无心，犹若死人；若不去，云何能知？如佛言：“依意缘法意识生，意若不去，则无和合！”<br>
      　　答曰：心不去不住而能知，如般若波罗蜜中说：一切法无来无去相，云何言心有来去？又言：诸法生时无所从来，灭时无所去；若有来去，即堕常见。诸法无有定相，以是故但以内六情、外六尘和合生六识，及生六受、六想、六思。以是故，心如幻化，能知一切众生心心数法，无有知者，无有见者。如叹摩诃衍品中言：若一切众生心心数法，性实有不虚诳者，佛不能知一切众生心心数法；以一切众生心心数法性实虚诳，无来无去故，佛知一切众生心心数法。譬如比丘贪求者不得供养，无所贪求则无所乏短。心亦如是，若分别取相，则不得实法，不得实法故，不能通达知一切众生心心数法；若不取相无所分别，则得实法，得实法故，能通达知一切众生心心数法，无所挂碍。<br>
      　　问曰：一切众生诸心，可得悉知不？若悉知，则众生有边；若不知，何以故说欲知一切众生心所趣向？云何佛有一切种智？<br>
      　　答曰：一切众生心心数法，可得悉知。何以故？如经中说：一切实语中，佛最第一。若不能悉知一切众生心，得其边际者，佛何以言悉知？亦不名一切智人！而佛语皆实，必应实有一切智人！<br>
      　　复次，众生虽无边，一切种智亦无边，譬如函大盖亦大。若智慧有边，众生无边者，应有是难！今智慧及众生俱无边故，汝难非也。<br>
      　　复次，若言有边、无边，此二于佛法中是置答。是十四事虚妄无实，无益故不应以为难！<br>
      　　问曰：若有边、无边二俱不实，而佛处处说无边。如众生有痴爱已来，无始无边；十方亦无边际！<br>
      　　答曰：众生无边，佛智慧无边，是为实。若人著无边，取相戏论故，佛说是邪见！譬如世间常、无常，二俱颠倒，入十四难中，而佛多以无常度众生，少用有常。若著无常取相戏论，佛说是邪见虚妄。若不著无常，知无常即是苦，苦即是无我，无我即是空；能如是依无常观入诸法空，便是实。以是故，知无常入真谛中是实。十四难中以著因缘故，说是邪见。是故说无常以明无边，无边故众生厌生死长久。譬如波梨国，四十比丘俱行十二净行，来至佛所，佛为说厌行。佛问比丘：“五恒河伽、蓝牟佛、萨罗由、阿脂罗婆提、摩醯，从所来处，流入大海，其中间水为多少？”比丘言：“甚多！”佛言：“但一人一劫中，作畜生时，屠割剥刺；或时犯罪，截其手足，斩其身首；如是等血，多于此水！如是无边大劫中受身出血，不可胜数。啼哭流泪，及饮母乳，亦如是。计一劫中一人积骨，过于鞞浮罗大山（此山天竺人常见，以易信故说），如是无量劫中受生死苦！”诸比丘闻是已，厌患世间，即时得道。<br>
      　　复次，闻十方众生无边故，心生欢喜，受不杀戒，得无边福德。以是因缘故，初发意菩萨，一切世间众生皆应供养。何以故？为度无边世界众生故，功德亦无边。有如是等益，故说无边。以是故说：悉知一切众生心所趣向；如日照天下，一时俱至，无不遍明。</p>
      <p>　　【经】“菩萨摩诃萨欲胜一切声闻、辟支佛智慧，当学般若波罗蜜！”　　<br>
      　　【论】问曰：何等是声闻、辟支佛智慧？<br>
      　　答曰：以总相、别相观诸法实相，是声闻智慧。如经中说：初以分别诸法智慧，后用涅槃智慧。分别诸法智慧，是别相；涅槃智慧，是总相。<br>
      　　复次，知是法为解、是法为缚，是流转、是来还，是生、是灭，是味、是患，是逆、是顺，是此岸、是彼岸，是世间、是出世间。如是等，分别二门诸法，名为声闻智慧。<br>
      　　复次，三种智慧：知五受众如是集、如是散、如是出，是味、是患、是离，三解脱门相应智。如是等，分别三门诸法。<br>
      　　复次，四种智慧：四念处智，法智、比智、他心智、世智，苦智、集智、灭智、道智，不净智、无常智、苦智、无我智，无常智、苦智、空智、无我智，法智、比智、尽智、无生智。如是等，分别四门诸法。<br>
      　　复次，从苦法智忍慧，乃至空空三昧，无相无相三昧，无作无作三昧智；于其中间所有智慧，尽是声闻智慧。略说：厌世间，念涅槃，离三界，断诸烦恼；得最上法，所谓涅槃，是名声闻智慧。<br>
      　　复次，如般若波罗蜜义品中说：智慧相，是声闻智慧，是一智慧；但无方便，无大誓庄严，无大慈大悲，不求一切佛法，不求一切种智知一切法；但厌老病死，断诸爱系，直趣涅槃为异。<br>
      　　问曰：声闻如是，辟支佛智慧云何？<br>
      　　答曰：声闻智慧，即是辟支佛智慧，但时节、利根、福德有差别：时名，佛不在世，亦无佛法，以少因缘，出家得道，名辟支佛；利根名异，法相是同，但智慧深入，得辟支佛道；福德名有相，或一相二相，乃至三十一相。若先佛法中得圣法，法灭后成阿罗汉，名为辟支佛，身无有相。有辟支佛第一疾者，四世行；久者，乃至百劫行；如声闻疾者三世，久者六十劫；此义，先已广说。<br>
      　　问曰：如佛说，有四种沙门果、四种圣人，须陀洹乃至阿罗汉；五种佛子，须陀洹乃至辟支佛；三种菩提，阿罗汉菩提，辟支佛菩提，佛菩提。果中、圣中、佛子中、菩提中，皆无菩萨，云何言菩萨胜一切声闻、辟支佛智慧？<br>
      　　答曰：佛法有二种：一者、声闻、辟支佛法，二者、摩诃衍法。声闻法小故，但赞声闻事，不说菩萨事。摩诃衍广大故，说诸菩萨摩诃萨事：发心、修行、十地、入位，净佛世界，成就众生，得佛道。此法中说菩萨次佛，应如供养佛；能如是观诸法相是为福田，能胜声闻、辟支佛。如是摩诃衍经中，处处赞菩萨摩诃萨智慧胜声闻、辟支佛。如宝顶经中说：转轮圣王少一不满千子，虽有大力，诸天世人所不贵重；有真转轮圣王种，处在胎中，初受七日，便为诸天所贵重。所以者何？九百九十九人，不能嗣转轮圣王种，令世人得二世乐。是虽在胎，必能绍胄圣王，是故恭敬。诸阿罗汉、辟支佛，虽得根、力、觉、道、六神通、诸禅、智慧力，于实际得证，为众生福田，十方诸佛所不贵重。菩萨虽在诸结使烦恼欲缚三毒胎中，初发无上道意，未能有所作，而为诸佛所贵；以其渐渐当行六波罗蜜，得方便力，入菩萨位，乃至得一切种智，度无量众生，不断佛种、法种、僧种，不断天上世间净乐因缘故。又如迦罗频伽鸟，在[穀-禾+卵]中未出，发声微妙，胜于余鸟；菩萨摩诃萨亦如是，虽未出无明[穀-禾+卵]，说法议论之音，胜于声闻、辟支佛及诸外道。如明网经中说，慧命舍利弗白佛言：“世尊，是诸菩萨所说，若能解者，大得功德。何以故？是诸菩萨乃至得闻其名字，得大利益，何况闻其所说！世尊，譬如人种树，不依于地而欲得其根、茎、枝、叶，成其果实，是难可得！诸菩萨行相亦如是，不住一切法而现住生死，在诸佛世界，于中自恣乐说智慧法。谁有闻是大智慧游戏自恣乐说法，而不发阿耨多罗三藐三菩提意者？”尔时，会中有普华菩萨语舍利弗：“佛说耆年于诸弟子中智慧第一，今耆年于诸法法性不得耶？何以不以大智慧自恣乐说法？”舍利弗言：“诸佛弟子，如其境界，则能有说。”普华菩萨复问：“法性有境界不？”舍利弗言：“无也！”“若法性无境界，云何耆年言如其境界则能有说？”舍利弗言：“随所得法说。”普华又问：“耆年以无量相法性为证耶？”舍利弗言：“尔！”普华言：“今云何言随所得而说？如所得法性无量，说亦应无量，法性无量非量相！”舍利弗语普华言：“法性非得相！”普华言：“若法性非得相，汝离法性得解脱不？”舍利弗言：“不也！何以故？法性不坏相故。”普华言：“汝所得圣智亦如法性耶？”舍利弗言：“我欲闻法，非说时也。”普华言：“一切法定在法性中，有闻者、说者不？”舍利弗言：“无也。”普华言：“汝何以言，我欲闻法非说时？”舍利弗言：“佛说二人得福无量：一心说者，一心听者。”普华言：“汝入灭尽定中，能听法不？”舍利弗言：“善男子，灭尽定中，无听法也。”普华言：“汝信受一切法常灭相不？”舍利弗言：“信是事。”普华言：“法性常灭，无听法也。何以故？诸法常灭相故。”舍利弗言：“汝能不起于定而说法不？”普华言：“无有法非定相者。”舍利弗言：“若尔者，今一切凡夫皆是禅定！”普华言：“尔！一切凡夫皆是禅定。”舍利弗言：“以何等禅定故，一切凡夫皆是？”普华言：“以不坏法性三昧故，一切凡夫皆是禅定。”舍利弗言：“若尔者，凡夫、圣人无有差别！”普华言：“我亦不欲令凡夫、圣人有差别。何以故？诸圣人无有灭法，凡夫人亦无生法，是二皆不出法性等相。”舍利弗言：“善男子，何等是法性等相？”答言：“耆年得道时所知见者是。”又问：“生圣法耶？”“不也。”“灭凡夫法耶？”“不也。”“得圣法耶？”“不也。”“见知凡夫人法耶？”“不也。”“耆年以何知见故得圣道？”舍利弗言：“凡夫人如，比丘得解脱如，比丘入无余涅槃如，是如一如如无别。”普华言：“舍利弗，是名法性相如，不坏如，用是如，当知一切法皆如！”舍利弗白佛言：“世尊，譬如大火聚，无物不烧，是诸上人所说亦如是，一切法皆入法性！”又如毗摩罗诘经中说，舍利弗等诸声闻皆自说言：“我不堪任诣彼问疾。”各各自说昔为毗摩罗诘所呵。如是等处处经中，说菩萨智慧胜于声闻、辟支佛。<br>
      　　问曰：何因缘故，菩萨智慧胜声闻、辟支佛？<br>
      　　答曰：如一本生经中说：菩萨智慧，于无量阿僧祇劫已来，合集众智；于无量劫中无苦不行，无难不为：为求法故，赴火投岩，受剥皮苦，出骨为笔，以血为墨，以皮为纸，书写经法；如是等为法故，受无量苦。以智慧故，世世供养其师，视之如佛；一切所有经书，悉皆诵读、解说；于无量阿僧祇劫，常思惟筹量，寻求诸法好丑、深浅、善不善、漏不漏、常不常、有无等，思惟分别问难。为智慧故，供养诸佛及菩萨、声闻，听法问难，信受、正忆念、如法行。如是智慧因缘具足故，云何不胜阿罗汉、辟支佛？<br>
      　　复次，菩萨智慧，五波罗蜜佐助庄严，有方便力，于一切众生有慈悲心故，不为邪见所妨。住十地中故，智慧势力深大，大因故胜于声闻、辟支佛。以大因故，小者自坏；阿罗汉、辟支佛无是事！以是故言：欲胜声闻、辟支佛智慧，当学般若波罗蜜。</p>
      <p>　　【经】“欲得诸陀罗尼门、诸三昧门，当学般若波罗蜜！”　　<br>
      　　【论】陀罗尼，如赞菩萨品中说。门者，得陀罗尼方便诸法是，如三三昧名解脱门。何者是方便？若人欲得所闻皆持，应当一心忆念，令念增长；先当作意于相似事，系心令知所不见事；如周利槃陀迦系心拭革屣物中，令忆禅定，除心垢法。如是初学闻持陀邻尼，三闻能得；心根转利，再闻能得；成者一闻能得、得而不忘，是为闻持陀邻尼初方便。或时菩萨入禅定中，得不忘解脱；不忘解脱力故，一切语言说法，乃至一句一字，皆能不忘，是为第二方便。或时神咒力故，得闻持陀邻尼。或时先世行业因缘，受生所闻，皆持不忘。如是等名闻持陀罗尼门。<br>
      　　复次，菩萨闻一切音声语言，分别本末，观其实相；知音声语言念念生灭，音声已灭，而众生忆念取相，念是已灭之语，作是念言，是人骂我而生瞋恚；称赞亦如是。是菩萨能如是观众生，虽复百千劫骂詈，不生瞋心；若百千劫称赞，亦不欢喜。知音声生灭如响相，又如鼓声，无有作者；若无作者，是无住处，毕竟空故，但诳愚夫之耳！是名入音声陀罗尼。<br>
      　　复次，有陀罗尼，以是四十二字，摄一切语言名字。何者是四十二字？阿罗波遮那等；阿提（此言初）阿耨波柰（此言不生）。行陀罗尼菩萨闻是阿字，即时入一切法初不生。如是等字，字随所闻，皆入一切诸法实相中。是名字入门陀罗尼，如摩诃衍品中说诸字门。<br>
      　　复次，菩萨得是一切三世无碍明等诸三昧，于一一三昧中，得无量阿僧祇陀罗尼。如是等和合，名为五百陀罗尼门，是为菩萨善法功德藏。如是名为陀罗尼门。诸三昧门者，三昧有二种：声闻法中三昧，摩诃衍法中三昧。声闻法中三昧者，所谓三三昧。<br>
      　　复次，三三昧：空空三昧，无相无相三昧，无作无作三昧。复有三三昧：有觉有观，无觉有观，无觉无观。复有五支三昧，五智三昧等，是名诸三昧。<br>
      　　复次，一切禅定亦名定，亦名三昧；四禅亦名禅，亦名定，亦名三昧；除四禅，诸余定亦名定，亦名三昧，不名为禅。十地中定，名为三昧。有人言：“欲界地亦有三昧。何以故？欲界中有二十二道品故，知有三昧；若无三昧，不应得是深妙功德。”<br>
      　　复次，千问中亦有是问：四圣种几欲界系，几色界系，几无色界系，几不系？<br>
      　　答曰：一切当分别：四圣种，或欲界系，或色界系，或无色界系，或不系。四念处、四正勤、四如意足亦如是。以是义故，当知欲界有三昧；若散乱心，云何得此上妙法？以是故，是三昧在十一地中。如是等诸三昧，阿毗昙中广分别。摩诃衍三昧者，从首楞严三昧，乃至虚空际无所著解脱三昧。又如见一切佛三昧，乃至一切如来解脱，修观师子颦呻等，无量阿僧祇菩萨三昧。如有三昧，名无量净，菩萨得是三昧者，能示现一切清净身。有三昧名威相，菩萨得是三昧，能夺日月威德。有三昧名焰山，菩萨得是三昧，夺诸释梵威德。有三昧，名出尘，菩萨得是三昧，灭一切大众三毒。有三昧名无碍光，菩萨得是三昧，能照一切佛国。有三昧名不忘一切法，菩萨得是三昧，一切诸佛所说法皆能忆持，复为他人讲说佛语。有三昧名声如雷音，菩萨得是三昧，能以梵声满十方佛国。有三昧名能娱乐一切众生，菩萨得是三昧，能令一切深心欢喜。有三昧名喜见无厌，菩萨得是三昧，一切众生见闻喜乐，无有厌足。有三昧名功德报不可思议一缘中乐，菩萨得是三昧，成就一切神通。有三昧名知一切音声语言，菩萨得是三昧，能说一切音声语言，于一字中说一切字，于一切字中说一字。有三昧名集一切福德业果报生，菩萨得是三昧，常默然入禅定，而能令一切众生闻佛法众，闻声闻、辟支佛、六波罗蜜之声，而是菩萨实无一言。有三昧名出高一切陀罗尼王，菩萨得是三昧，得入无量无边诸陀罗尼。有三昧名一切乐说，菩萨得是三昧，乐说一切字、一切音声、语言、譬喻、因缘。如是等无量力势三昧。<br>
      　　问曰：是三昧即是三昧门不？<br>
      　　答曰：三昧即是三昧门。<br>
      　　问曰：若尔者，何以不但说三昧，而复说三昧门？<br>
      　　答曰：佛诸三昧无量无数，如虚空无边，菩萨云何尽得？菩萨闻是，心则退没。以是故佛说三昧门，入一门中，摄无量三昧。如牵衣一角，举衣皆得；亦如得蜜蜂王，余蜂尽摄。<br>
      　　复次，展转为门：如持戒清净，一心精进，初夜后夜，勤修思惟，离五欲乐，系心一处，行是方便，得是三昧，是名三昧门。<br>
      　　复次，欲界系三昧，未到地三昧门；未到地三昧，是初禅门；初禅及二禅边地三昧，是二禅三昧门；乃至非有想非无想处三昧，亦如是。暖法定是顶法三昧门，顶法是忍法三昧门，忍法是世间第一法三昧门，世间第一法是苦法忍三昧门，苦法忍乃至金刚三昧门。略说一切三昧有三相：入、住、出相。是出相、入相，名为门；住相，是三昧体。如是等法，是声闻法中三昧门。摩诃衍法中三昧门，如禅波罗蜜义中诸三昧，分别广说。<br>
      　　复次，尸罗波罗蜜是三昧门。何以故？三支是佛道，所谓戒支、定支、慧支。清净戒支是定支门，能生是定；定支能生慧支；是三支能断烦恼，能与涅槃。以是故，尸罗波罗蜜及智慧，三昧近门；余三波罗蜜，虽是门义，名远门。如布施因缘得福德，福德故所愿皆得，如所愿故心柔软；慈悲心故知畏罪念众生，观世间空无常故，摄心行忍辱，忍辱亦是三昧门。精进者，于五欲中制心除五盖，摄心不乱，心去则摄，不令驰散，是三昧门。<br>
      　　复次，初地，二地三昧门；如是展转乃至九地是十地三昧门，十地是无量诸佛三昧门。如是等名为诸三昧门。<br>
      　　问曰：陀罗尼门、三昧门，为同、为异？若同，何以重说？若异，有何义？<br>
      　　答曰：先以说三昧门、陀罗尼门异，今当更说：三昧但是心相应法也，陀罗尼亦是心相应，亦是心不相应。<br>
      　　问曰：云何知陀罗尼是心不相应？<br>
      　　答曰：如人得闻持陀罗尼，虽心瞋恚亦不失，常随人行，如影随形。是三昧修行习久，后能成陀罗尼；如众生久习欲，便成其性。是诸三昧，共诸法实相智慧，能生陀罗尼。如坏瓶得火烧熟，能持水不失，亦能令人得渡河。禅定无智慧，亦如坏瓶；若得实相智慧，如坏瓶得火烧成熟，能持菩萨二世无量功德，菩萨亦因之而度得至佛。如是等三昧、陀罗尼种种差别。<br>
      　　问曰：声闻法中，何以无是陀罗尼名，但大乘中有？<br>
      　　答曰：小法中无大，汝不应问；大法中无小者，则可问。如小家无金银，不应问也。<br>
      　　复次，声闻不大殷勤集诸功德，但以智慧求脱老病死苦；以是故，声闻人不用陀罗尼持诸功德。譬如人渴，得一掬水则足，不须瓶器持水；若供大众人民，则须瓶瓮持水。菩萨为一切众生故，须陀罗尼持诸功德。<br>
      　　复次，声闻法中，多说诸法生灭无常相故。诸论议师言：“诸法无常。”若无常相，则不须陀罗尼。何以故？诸法无常相，则无所持；唯过去行业因缘不失。如未来果报，虽无必生；过去行因缘亦如是。摩诃衍法，生灭相不实，不生不灭相亦不实，诸观诸相皆灭，是为实。若持过去法则无咎，以持过去善法善根诸功德故，须陀罗尼，陀罗尼世世常随菩萨。诸三昧不尔，或时易身则失。如是等种种分别陀罗尼、诸三昧。以是故言：欲得诸陀罗尼、诸三昧门，当学般若波罗蜜。</p>
<div class="jwbt-box"><div class="jwbt"><a name=j1163-02-20><a href="1163-02.htm#MENU-top">大智度论卷第二十九</div></a></a>
<div class="jwbtbm"><a name=j1163-02-21><a href="1163-02.htm#MENU-top">释初品中随喜回向等</div></div></a></a>
<p>　　【经】“一切求声闻、辟支佛人布施时，欲以随喜心过其上者，当学般若波罗蜜！一切求声闻、辟支佛人持戒时，欲以随喜心过其上者，当学般若波罗蜜！一切求声闻、辟支佛人，三昧、智慧、解脱、解脱知见，欲以随喜心过其上者，当学般若波罗蜜！”　　<br>
      　　【论】随喜心者，如随喜品中说。<br>
      　　复次，随喜名有人作功德，见者心随欢喜，赞言：“善哉！在无常世界中，为痴闇所蔽，能宏大心，建此福德！”譬如种种妙香，一人卖，一人买，傍人在边亦得香气，于香无损，二主无失。如是有人行施，有人受者，有人在边随喜，功德俱得，二主不失。如是相名为随喜。以是故，菩萨但以随喜心，过于求二乘人上，何况自行！<br>
      　　问曰：菩萨云何能以随喜心过声闻、辟支佛人以财布施上？<br>
      　　答曰：声闻、辟支佛行是布施，菩萨于傍见之，一心念随喜，赞言善哉！以此随喜福德，回向阿耨多罗三藐三菩提；为度一切众生故，以此为得无量佛法故，以二种功德，过求声闻、辟支佛人所行布施上。<br>
      　　复次，以诸法实相智慧心随喜故，过求声闻、辟支佛人布施上。<br>
      　　复次，菩萨以随喜心生福德果报，回向供养三世十方诸佛，过声闻、辟支佛布施上。譬如人以少物献上国王，得报甚多。又如吹贝，用气甚少，其音甚大。<br>
      　　复次，菩萨以随喜功德，和合无量诸余功德，乃至法灭亦不尽。譬如少水置大海中，穷劫乃尽。持戒、三昧、智慧、解脱、解脱知见，亦如是。<br>
      　　问曰：诸佛次第有菩萨，菩萨次第有声闻、辟支佛，今言菩萨欲过求声闻、辟支佛人布施等，有何奇特？<br>
      　　答曰：不以声闻、辟支佛布施、持戒等福德，比菩萨功德，但以随喜心能胜，何况菩萨自行功德！求声闻、辟支佛人，勤身作功德疲劳；菩萨默然随喜，智慧力福德过其上。譬如工匠但以智心指授而去，执斤斧者疲苦终日；计功受赏，匠者三倍。又如征伐，斗者冒死；主将受功。<br>
      　　问曰：若随喜心故，胜于布施、持戒者，何以但说菩萨随喜胜？<br>
      　　答曰：凡夫人烦恼覆心，吾我未断，著世间乐，云何能胜求声闻、辟支佛者？声闻、辟支佛，利虽胜钝，同在声闻地，故不说。<br>
      　　问曰：声闻、辟支佛功德，功德法甚多，何以故但说六事？<br>
      　　答曰：此六法中，摄一切声闻、辟支佛法。若说布施，已说信、闻等功德。何以故？先闻已能信，信已布施。是施有二种：财施、法施。持戒摄三种戒，律仪戒、禅戒、无漏戒；定摄诸禅、定、解脱、三昧等；慧摄诸闻慧、思慧、修慧；解脱摄二种解脱，有为解脱，无为解脱；解脱知见摄尽智，自知漏已尽，于三界得解脱，于是中了了知见；是中助道法，圣道法已说。<br>
      　　复次，若不向涅槃功德，是中不说过上，以其功德薄故。<br>
      　　问曰：胜名力势相夺，今菩萨不与声闻、辟支佛竞，云何言胜？<br>
      　　答曰：胜名俱于一事中，以智慧方便心力故得福多。譬如人于一华中，但取色香，蜂但取味以成蜜。亦如取水，器大者得多，器小得少。如是等喻，可知以随喜心深利，智慧相应，胜声闻、辟支佛布施等诸功德。是六法，初布施如檀波罗蜜义中，分别声闻、辟支佛法说；持戒如尸罗波罗蜜义品中，分别声闻、辟支佛法说；三昧、智慧、解脱、解脱知见，如念佛义中分别说。</p>
      <p>　　【经】“一切求声闻、辟支佛人，诸禅、定、解脱、三昧，欲以随喜心过其上者，当学般若波罗蜜！”　　<br>
      　　【论】禅、定者，四禅、九次第定。解脱、三昧者，八背舍、三解脱门，慧解脱、共解脱、时解脱、不时解脱、有为解脱、无为解脱等；有觉有观三昧，无觉有观三昧，无觉无观三昧，空三昧，无相三昧，无作三昧，如是等诸三昧。<br>
      　　问曰：上六事中，三昧即是禅、定、解脱、三昧，今何以复说？<br>
      　　答曰：有二种三昧：一种慧解脱分，二种共解脱分。前者慧解脱分，不能入禅定，但说未到地中三昧；此中说共解脱分，具有禅、定、解脱、三昧。彼是略说，此则广说；彼但说名，此中分别义。<br>
      　　复次，前胜三昧者，有人谓一、二、三昧，非深三昧；今此中具说禅、定、解脱、甚深三昧。<br>
      　　复次，禅、定、解脱、三昧，有二种：一者、离欲时得，二者、求而得。离欲得者，前已说；求而得者，此中说。<br>
      　　复次，禅、定、解脱、三昧，得之甚难，精勤求之乃得；菩萨但持随喜心，便得过其上，是为未尝有法，是故重说。<br>
      　　问曰：彼中三昧、智慧、解脱、解脱知见亦难得，何以言此为难得？<br>
      　　答曰：先已答，是慧解脱分，不尽甚深义；共解脱阿罗汉、三明阿罗汉难得，故更说。<br>
      　　复次，是三昧、智慧、解脱、解脱知见，虽难得而不广周悉，直为涅槃；此间明阿罗汉欲得现世禅定乐，所谓灭尽定、顶际禅、愿智、无诤三昧等。如是事，非直为涅槃，以是故更广说。何以故？如前者直为涅槃，彼中说解脱、解脱知见相次故，当知一向直为涅槃。<br>
      　　问曰：若以禅、定、解脱、三昧难得故重说者，智慧于一切法中最难微妙，何以不重说？<br>
      　　答曰：上言欲过声闻、辟支佛慧，当学般若波罗蜜中已说。此禅定未说，故重说。禅定、智慧，是法最妙，有此二行，所愿皆得；如鸟有两翼，能有所至。解脱从此二法得，解脱知见即是智慧。布施、持戒，是身、口业，粗行易得故不重说。<br>
      　　问曰：菩萨以随喜心胜于声闻、辟支佛布施、持戒、智慧可尔。所以者何？布施、持戒，眼见耳闻；智慧亦是闻法，可得生随喜心。如禅定、解脱、三昧，是不可见闻法，云何随喜？<br>
      　　答曰：菩萨以知他心智而随喜。<br>
      　　问曰：知他心智法，有漏知他心智，知他有漏心；无漏知他心智，知他无漏心；菩萨未成佛，云何知声闻、辟支佛无漏心？<br>
      　　答曰：汝声闻法中尔。摩诃衍法中，菩萨得无生忍法，断诸结使，世世常不失六神通，以有漏他心智，能知无漏心，何况以无漏知他心智！复有人言：“初发意菩萨，未得法性生身，若见若闻声闻、辟支佛布施、持戒，比知当得阿罗汉，随喜心言：‘此人得诸法实相，离三界。我所欲度一切众生，生、老、病、死，彼已得脱，则是我事！’”如是等种种因缘随喜，以是故随喜无咎。</p>
      <p>　　【经】“菩萨摩诃萨行少施、少戒、少忍、少进、少禅、少智，欲以方便力回向故，而得无量无边功德者，当学般若波罗蜜！”　　<br>
      　　【论】问曰：前已说六波罗蜜，今何以复说？<br>
      　　答曰：上总相说，此欲别相说：彼说因缘，此说果报。<br>
      　　问曰：不尔！彼中说六波罗蜜广普具足，此言少施乃至少智，似不同上六波罗蜜义！<br>
      　　答曰：不然！即是六波罗蜜。何以故？六波罗蜜义，在心不在事多少；菩萨行若多若少，皆是波罗蜜。如贤劫经说，八万四千诸波罗蜜。此经中亦说：有世间檀波罗蜜，有出世间檀波罗蜜，乃至般若波罗蜜，亦有世间、出世间。<br>
      　　问曰：菩萨何以故少施？<br>
      　　答曰：有种种因缘故少施：或有菩萨初发意，福德未集，贫故少施。或有菩萨闻施无多少，功德在心，以是故不求多物布施，但求好心。或有菩萨作是念：“若我求多集财物，破戒失善，心必散乱，多恼众生；若恼众生以供养佛，佛所不许，破法求财故。若施凡人，夺彼与此，非平等法；如菩萨法，等心一切，皆如儿子。”以是故少施。<br>
      　　复次，菩萨有二种：一者、败坏菩萨，二者、成就菩萨。败坏菩萨者，本发阿耨多罗三藐三菩提心，不遇善缘，五盖覆心，行杂行，转身受大富贵，或作国王，或大鬼神王、龙王等。以本造身、口、意恶业不清净故，不得生诸佛前，及天上人中无罪处，是名为败坏菩萨。如是人虽失菩萨心，先世因缘故，犹好布施；多恼众生，劫夺非法，取财以用作福。成就菩萨者，不失阿耨多罗三藐三菩提心，慈愍众生；或有在家受五戒者，有出家受戒者。在家菩萨，虽行业成就，有先世因缘贫穷。闻佛法有二种施，法施、财施；出家人多应法施，在家者多应财施。“我今以先世因缘故，不生富家。”见败菩萨辈作罪布施心不喜乐，闻佛不赞多财布施，但美心清净施；以是故，随所有物而施。又出家菩萨守护戒故，不畜财物。又自思惟：“戒之功德，胜于布施。”以是因缘故，随所有而施。<br>
      　　复次，菩萨闻佛法中，本生因缘少，施得果报多。如薄拘罗阿罗汉，以一诃梨勒果药布施，九十一劫不堕恶道，受天人福乐，身常无病，末后身得阿罗汉道。又如沙门二十亿，于鞞婆尸佛法中，作一房舍给比丘僧，布一羊皮令僧蹈上；以是因缘故，九十一劫中足不蹈地，受人天中无量福乐；末后身生大长者家，受身端正，足下生毛长二寸，色如青琉璃右旋；初生时，父与二十亿两金；后厌世五欲，出家得道，佛说精进比丘第一。又如须曼耳比丘，先世见鞞婆尸佛塔，以耳上须曼华布施；以是因缘故，九十一劫中常不堕恶道，受天上人中乐；末后身生时，须曼在耳，香满一室，故字为须曼耳；后厌世出家，得阿罗汉道。菩萨如是等本生因缘，少施得大报，便随所有多少而布施。<br>
      　　复次，菩萨亦不一定常少物布施，随所有多则多施，少则少施。<br>
      　　复次，佛欲赞般若波罗蜜功德大故，言少施得大果，功德无量。<br>
      　　问曰：如薄拘罗阿罗汉等，亦少施而得大报，何用般若波罗蜜？<br>
      　　答曰：薄拘罗等虽得果报，有劫数限量，得小道入涅槃；菩萨以般若波罗蜜方便回向故，少施福德，无量无边阿僧祇。<br>
      　　问曰：何等是方便回向，以少布施而得无量无边功德？<br>
      　　答曰：虽少布施，皆回向阿耨多罗三藐三菩提。菩萨作是念：“我以是福德因缘，不求人天中王及世间之乐，但求阿耨多罗三藐三菩提。”如阿耨多罗三藐三菩提无量无边，是福德亦无量无边。又以是福德为度一切众生，如众生无量无边故，是福德亦无量无边。<br>
      　　复次，是福德用大慈悲，大慈悲无量无边故，是福德亦无量无边。<br>
      　　复次，菩萨福德诸法实相和合故，三分清净：受者、与者、财物不可得故。如般若波罗蜜初为舍利弗说菩萨布施时，与者、受者、财物不可得故，具足般若波罗蜜。用是实相智慧布施故，得无量无边福德。<br>
      　　复次，菩萨皆念所有福德：如相、法性相、实际相故，以如、法性、实际无量无边故，是福德亦无量无边。<br>
      　　问曰：若菩萨摩诃萨观诸法实相，知如、法性、实际，是无为灭相，云何更生心而作福德？<br>
      　　答曰：菩萨久习大悲故，大悲心尔时发起：“众生不知是诸法实相，当令得是实相。”以精进波罗蜜力故，还行福德业因缘，以精进波罗蜜助大悲心。譬如火欲灭，遇得风、薪，火则燃炽。<br>
      　　复次，念本愿故，亦十方佛来语言：“汝念初发心时！又汝始得是一法门，如是有无量法门，汝未皆得，当还集诸功德！”如渐备经七地中说。<br>
      　　问曰：施多少可尔；戒中有五戒、一日戒、十戒，少多亦可知，色法可得分别故。余四波罗蜜，云何知其少多？<br>
      　　答曰：是皆可知。如忍有二种：一者、身忍，二者、心忍。身忍者，虽身、口不动，而心不能令不起，少忍故不能制心；心忍者，身、心俱忍，犹如枯木。<br>
      　　复次，少忍者，若人挝骂不还报；大忍者，不分别骂者、忍者、忍法。<br>
      　　复次，众生中忍是为少忍，法忍是为大忍。如是等，分别少忍。<br>
      　　少进者有二：身进，心进。身进为少，心进为大；外进为少，内进为大；身、口进为少，意进为大。如佛说意业大力故，如大仙人瞋时，能令大国磨灭。<br>
      　　复次，身、口作五逆罪，大果报一劫在阿鼻泥犁中。意业力大，得生非有想非无想，寿八万大劫；亦在十方佛国，寿命无量。以是故，知身、口精进为少，意精进为大。<br>
      　　复次，如经说，若身、口、意业寂灭不动，是为大精进；动者为少精进。如是等名为少进。<br>
      　　少禅者，欲界定、未到地，不离欲故名为少，亦观二禅，初禅则少；乃至灭尽定，有漏为少，无漏为大；阿鞞跋致，未得无生忍法禅是为少，得阿鞞跋致，得无生法忍禅是为大；乃至坐道场十六解脱相应定为少，十七金刚三昧为大。<br>
      　　复次，若菩萨观一切法常定无散乱者，无依止，无分别，是为大，余者皆为少。<br>
      　　慧有二种：一者、世间慧，二者、出世间慧。世间慧为少，出世间慧为大。净慧、杂慧，相慧、无相慧，分别慧、不分别慧，随法慧、破法慧，为生死慧、为涅槃慧，为自益慧、为益一切众生慧等亦如是。<br>
      　　复次，闻慧为少，思慧为大；思慧少，修慧大；有漏慧为少，无漏慧为大。发阿耨多罗三藐三菩提心慧为少，修行六度慧为大；修慧为少，方便慧为大；诸地中方便展转有大小，乃至十地。如是等，分别多少。<br>
      　　佛叹菩萨奇特，于少事中得无量无边功德，岂况大事！余人多舍财，身、口勤苦得福少，持戒、忍辱、精进、禅定、智慧亦如是，不及菩萨少而报大。如先说：譬口气出声，声则不远；声入角中，声则能远。如是布施等因少，余人行是所得福报则少；菩萨摩诃萨以般若波罗蜜方便力回向故，得无量无边福。以是故说：欲行少施、少戒、少忍、少进、少禅、少智。</p>
      <p>　　【经】“菩萨摩诃萨欲行檀波罗蜜、尸罗波罗蜜、羼提波罗蜜、毗梨耶波罗蜜、禅波罗蜜，当学般若波罗蜜！”　　<br>
      　　【论】诸波罗蜜义，如先说。<br>
      　　问曰：五波罗蜜相，即是般若波罗蜜相不？若是般若波罗蜜相，不应五名差别！若异，何以言欲行檀波罗蜜，当学般若波罗蜜？<br>
      　　答曰：亦同、亦异：异者，般若波罗蜜名观诸法实相故，不受不著一切法；檀名舍内外一切所有。以般若波罗蜜心行施，是时檀得名波罗蜜。<br>
      　　复次，五波罗蜜植诸功德，般若波罗蜜除其著心邪见。如一人种谷，一人耘除众秽，令得增长，果实成就；余四波罗蜜亦如是。<br>
      　　问曰：今云何欲行檀波罗蜜，当学般若波罗蜜？<br>
      　　答曰：檀有二种：一者、净，二者、不净。不净者，憍慢故施，作是念：“劣我者尚与，我岂不能？”嫉妒故施，作是念：“我之怨憎，施故得名，如是胜我；今当广施，要必胜彼。”贪报故施，作是念：“我施少物，千万倍报，是故布施。”为名故施，作是念：“我今好施，为人所信，好人数中。”为摄人故施，作是念：“我今施之，人必归我。”如是等种种杂结行施，是名不净。净者，无是杂事，但以净心信因缘果报，敬愍受者，不求今利，但为后世功德。复有净施，不求后世利益，但以修心助求涅槃。复有净施，生大悲心，为众生故，不求自利，早得涅槃；但为阿耨多罗三藐三菩提，是名净施。以般若波罗蜜心故，能如是净施。以是故说：欲行檀波罗蜜，当学般若波罗蜜。<br>
      　　复次，般若波罗蜜力故，舍诸法著心，何况我心而不舍？舍吾我心故，身及妻子视如草土，无所恋惜，尽以布施。以是故说欲行檀波罗蜜，当学般若波罗蜜。余波罗蜜亦如是，以般若波罗蜜心助成故。<br>
      　　复次，诸余波罗蜜，不得般若波罗蜜，不得波罗蜜名字，亦不牢固。如后品中说：五波罗蜜不得般若波罗蜜，无波罗蜜名字。又如转轮圣王无轮宝者，不名转轮圣王，不以余宝为名。亦如群盲无导，不能有所至。般若波罗蜜亦如是，导五波罗蜜，令至萨婆若。譬如大军无健将，不能成办其事。又如人身余根虽具，若无眼者，不能有所至。又如人无命根，则余根皆灭；有命根故，余根有用。般若波罗蜜亦如是，五波罗蜜不得般若波罗蜜，则不得增长；得般若波罗蜜故，余波罗蜜得增益具足。以是故，佛言欲行檀波罗蜜，当学般若波罗蜜。</p>
      <p>　　【经】“菩萨摩诃萨欲使世世身体与佛相似，欲具足三十二相、八十随形好，当学般若波罗蜜！”　　<br>
      　　【论】问曰：声闻经中说：菩萨过三阿僧祇劫后，百劫中种三十二相因缘。今云何说世世与佛身体相似，有三十二相、八十随形好？<br>
      　　答曰：迦旃延子阿毗昙鞞婆沙中有如是说，非三藏中所说。何以故？三十二相，余人亦有，何足为贵！如难陀先世时一浴众僧，因作愿言：“使我世世端正净洁。”又于异世值辟支佛塔，饰以彩画，庄严辟支佛像，作愿言：“使我世世色相严身。”以是因缘故，世世得身相庄严，乃至后身出家作沙门，众僧遥见，谓其是佛，悉皆起迎。难陀小乘种少功德，尚得此报，岂况菩萨于无量阿僧祇劫中修立功德，世世形体而不似佛？又如弥勒菩萨白衣时，师名婆跋犁，有三相：一、眉间白毛相，二、舌覆面相，三、阴藏相。如是等，非是菩萨亦皆有相，菩萨岂当三阿僧祇后乃种相好！<br>
      　　复次，是摩诃衍中，有菩萨从初发心，乃至阿耨多罗三藐三菩提，初不生恶心，世世报得五通，身体似佛。<br>
      　　问曰：菩萨未得佛道，何得身相如佛？<br>
      　　答曰：菩萨为度众生故，或作转轮圣王身，或作帝释身，或作梵王身，或作声闻身、辟支佛身、菩萨身、佛身。如首楞严经中，文殊师利自说，七十二亿返作一缘觉而般涅槃；又现作佛，号龙种尊，时世未应有佛，而众生见佛身，欢喜受化！<br>
      　　问曰：菩萨若能作佛身说法度众生者，与佛有何差别？<br>
      　　答曰：菩萨有大神力，住十住地，具足佛法而住世间，广度众生故，不取涅槃。亦如幻师自变化身，为人说法，非真佛身。虽尔度脱众生，有量有限，佛所度者无量无限；菩萨虽作佛身，不能遍满十方世界，佛身者普能遍满无量世界，所可度者皆现佛身。亦如十四日月，虽有光明，犹不如十五日，有如是差别。或有菩萨得无生法忍，法性生身，在七住地，住五神通，变身如佛，教化众生。或初发意菩萨行六波罗蜜，行业因缘，得身相似佛，教化众生。<br>
      　　问曰：三十二相，布施等果报。般若波罗蜜无所有如虚空，云何说欲得相好当学般若波罗蜜耶？<br>
      　　答曰：三十二相有二种：一者、具足如佛；二者、不具足，如转轮圣王、难陀等。般若波罗蜜与布施和合故，能具足相好如佛；余人但行布施等，相不具足。<br>
      　　问曰：云何布施等得三十二相？<br>
      　　答曰：如檀越布施时，受者得色力等五事益身故，施者具手足轮相。如檀波罗蜜中广说。戒、忍等亦如是，各具三十二相。何等是三十二相？一者、足下安立相，余如赞菩萨品中说。<br>
      　　问曰：何因缘得足安立相？<br>
      　　答曰：佛世世一心坚固持戒，亦不令他破戒，以是业因缘故，得是初相。初相者，自于法中无能动者。若作转轮圣王，自于国土无能侵者。以如法养护人民及出家沙门等；以是业因缘故，得千辐轮相。是转法轮初相，若作转轮圣王，得转宝轮。离杀生业因缘故，得长指相。离不与取业因缘故，得足跟满相。以四摄法摄众生业因缘故，得手足缦网相。以上妙衣服、饮食、卧具，供养尊长业因缘故，得手足柔软相。修福转增业因缘故，得足趺高相、一一孔一毛生相、毛上向相。如法遣使为福和合因缘，及速疾诲人故，得妙腨相如伊泥延鹿王。如法净物布施，不恼受者故，得平立手过膝相、方身相如尼拘卢陀树。多修惭愧及断邪淫，以房舍、衣服、覆盖之物用布施故，得阴藏相如马王。修慈三昧，信净心多，及以好色饮食、衣服、卧具布施故，得金色相、丈光相。常好问义，供给所尊及善人故，得肌皮细软相。如法断事，不自专执，委以执政故，得上身如师子相、腋下满相、肩圆相。恭敬尊长，迎逆侍送故，得身直广相。布施具足充满故，得七处满相。一切舍施无所遗惜故，得方颊车相。离两舌故，得四十齿相、齿齐相、齿密相。常修行慈，好思惟故，得白牙无逾相。离妄语故，得舌广薄相。美食布施，不恼受者故，得味中最上味相。离恶口故，得梵声相。善心好眼视众生故，得眼[目+妾]绀青相、眼[目+妾]如牛王相。礼敬所尊，及自持戒，以戒教人故，得肉髻相。所应赞叹者而赞叹故，得眉间白毫相。是为用声闻法三十二相业因缘。<br>
      　　摩诃衍中三十二相业因缘者，问曰：十方诸佛及三世诸法，皆无相相，今何以故说三十二相？一相尚不实，何况三十二？<br>
      　　答曰：佛法有二谛：一者、世谛，二者、第一义谛。世谛故，说三十二相；第一义谛故，说无相。有二种道：一者、令众生修福道，二者、慧道。福道故，说三十二相；慧道故，说无相。为生身故，说三十二相；为法身故，说无相。佛身，以三十二相、八十随形好而自庄严；法身，以十力、四无所畏、四无碍智、十八不共法诸功德庄严。众生有二种因缘：一者、福德因缘，二者、智慧因缘。欲引导福德因缘众生故，用三十二相身；欲以智慧因缘引导众生故，用法身。有二种众生：一者、知诸法假名，二者、著名字。为著名字众生故，说无相；为知诸法假名众生故，说三十二相。<br>
      　　问曰：是十力、四无所畏功德，亦各有别相，云何说法身无相？<br>
      　　答曰：一切无漏法，十六行，三三昧相应故，皆名无相；佛欲令众生解故，种种分别说。说一切诸佛法，以空、无相、无作印故，皆入如、法性、实际；而为见色欢喜发道心者，现三十二相庄严身。<br>
      　　复次，为一切众生中显最胜故，现三十二相而不破无相法。如菩萨初生七日之中，裹以白毡，示诸相师。相师以古圣相书占之，以答王曰：“我谶记法，若人有三十二相者，在家当为转轮圣王，出家当得作佛。唯此二处，无有三处。”诸相师出已，菩萨寝息。复有仙人名阿私陀，白净饭王言：“我以天耳闻诸天鬼神说，净饭王生子，有佛身相，故来请见！”王大欢喜：“此人仙圣，故从远来，欲见我子。”敕诸侍人：“将太子出！”侍人答王：“太子小睡。”是时阿私陀言：“圣王常请一切施以甘露，不应睡也！”即从座起，诣太子所，抱著臂上，上下相之；相已涕零，不能自胜！王大不悦，问相师曰：“有何不祥，涕泣如是？”仙人答言：“假使天雨金刚大山，不能动其一毛，岂有不祥？太子必当作佛！我今年已晚暮，当生无色天上，不得见佛，不闻其法故，自悲伤耳！”王言：“诸相师说，不定一事，若在家者当作转轮圣王，若出家者当得作佛！”阿私陀言：“诸相师者以世俗比知，非天眼知；诸圣相书，又不具足遍知于相，总观不能明审。是故或言在家当为转轮圣王，出家当为佛。今太子三十二相，正满明彻，甚深净洁具足，必当作佛，非转轮王也！”以是故，知三十二相于一切众生中最为殊胜。言无相法者，为破常净乐相、我相、男女生死等相，故如是说。以是故，佛法虽无相相，而现三十二相引导众生，令知佛第一，生净信故，说三十二相无咎。<br>
      　　问曰：何以故说三十二相，不多不少？<br>
      　　答曰：若说多、若说少，俱当有难。<br>
      　　复次，佛身丈六，若说少相，则不周遍，不具庄严；若过三十二相，则复杂乱。譬如严身之具虽复富有珠玑，不可重著缨络；是故三十二相不多不少，正得其中。<br>
      　　复次，若少不端严，则留八十随形好处，过则杂乱。<br>
      　　问曰：若须八十随形好，何不皆名为相而别为好？<br>
      　　答曰：相大严身，若说大者，则已摄小。<br>
      　　复次，相粗而好细，众生见佛则见相，好则难见故。又相者余人共得，好者或共、或不共。以是故，相、好别说。<br>
      　　问曰：佛毕竟断众生相、吾我相，具足空法相；何以故以相庄严，如取相者法？<br>
      　　答曰：若佛但以妙法庄严其心，身无相好者，或有可度众生，心生轻慢！谓佛身相不具，不能一心乐受佛法。譬如以不净器盛诸美食，人所不喜；如臭皮囊盛诸宝物，取者不乐。以是故，佛以三十二相庄严其身。<br>
      　　复次，佛常于大众中作师子吼言：“我于众生中，一切功德最为第一！”若佛生身不以相好庄严，或有人言：“身形丑陋，何所能知！”佛以三十二相、八十随形好庄严其身，众生犹有不信，何况不以相好庄严！<br>
      　　复次，佛法甚深，常寂灭相故，狂愚众生不信不受，谓身灭尽，无所一取。以是故，佛以广长舌、梵音声、身放大光，为种种因缘、譬喻，说上妙法。众生见佛身相威德，又闻音声，皆欢喜信乐。<br>
      　　复次，庄严物有内、外，禅定、智慧诸功德等，是内庄严；身相威德，持戒具足，是外庄严；佛内、外具足。<br>
      　　复次，佛愍念一切众生，出兴于世，以智慧等诸功德，饶益利根众生；身相庄严，饶益钝根众生。心庄严开涅槃门；身庄严开天、人乐门。身庄严故，置众生于三福处；心庄严故，置众生入三解脱门。身庄严故，拔众生于三恶道；心庄严故，拔众生于三界狱。如是等无量利益因缘故，以相好庄严生身。</p>
      <p>　　【经】“欲生菩萨家，欲得鸠摩罗伽地，欲得不离诸佛，当学般若波罗蜜。”　　<br>
      　　【论】菩萨家者，若于众生中发甚深大悲心，是为生菩萨家。如生王家，无敢轻者，亦不畏饥渴、寒热等；入菩萨道中，生菩萨家亦如是。以佛子故，诸天龙鬼神、诸圣人等无敢轻者，益加恭敬；不畏恶道、人天贱处，不畏声闻、辟支佛人、外道论师来沮其心。<br>
      　　复次，菩萨初发意，一心作愿：“从今日不复随诸恶心，但欲度脱一切众生，当得阿耨多罗三藐三菩提。”<br>
      　　复次，菩萨若能知诸法实相，不生不灭，得无生法忍；从是以往，常住菩萨道。如佛所说持心经中：我见锭光佛时，得诸法无生忍，初具足六波罗蜜；自尔之前，都无布施、持戒等。<br>
      　　复次，若菩萨作是念：“如恒河沙等劫为一日一夜，用是日夜，三十日为月，十二月为岁；如是岁数过百千万亿劫，乃有一佛，于是佛所，供养持戒，集诸功德；如是恒河沙等诸佛，然后受记作佛。”菩萨心不懈怠，不没不厌，悉皆乐行。<br>
      　　复次，菩萨于诸邪定五逆众生，及断善根人中而生慈悲，令入正道，不求恩报。<br>
      　　复次，菩萨初发心已来，不为诸烦恼所覆、所坏。<br>
      　　复次，菩萨虽观诸法实相，于诸观心亦不生著。<br>
      　　复次，菩萨自然口常实言，乃至梦中亦不妄语。<br>
      　　复次，菩萨有所见色，皆是佛色，念佛三昧力故，于色不著。<br>
      　　复次，菩萨见一切众生流转生死苦中，一切乐中，心亦不著，但作愿言：“我及众生，何时当度！”<br>
      　　复次，菩萨于一切珍宝，心不生著，唯乐三宝。<br>
      　　复次，菩萨常断淫欲，乃至不生念想，况有实事？<br>
      　　复次，众生眼见菩萨者，即得慈三昧。<br>
      　　复次，菩萨能令一切法，悉为佛法，无有声闻、辟支佛法、凡夫之法种种差别。<br>
      　　复次，菩萨分别一切法，于一切法中，亦不生法相，亦不生非法相。如是等无量因缘，是名生菩萨家。<br>
      　　问曰：从发心已来，已生菩萨家，今云何欲生菩萨家，当学般若波罗蜜？<br>
      　　答曰：有二种菩萨家：有退转家、不退转家，名字家、实家，净家、杂家，有信坚固家、不坚固家。为不退转家，乃至信坚固家，欲得如是等家故，言欲生菩萨家，当学般若波罗蜜。<br>
      　　欲得鸠摩罗伽地者，或有菩萨从初发心断淫欲，乃至阿耨多罗三藐三菩提，常行菩萨道，是名鸠摩罗伽地。<br>
      　　复次，或有菩萨作愿：“世世童男，出家行道，不受世间爱欲。”是名为鸠摩罗伽地。<br>
      　　复次，又如王子名鸠摩罗伽，佛为法王，菩萨入法正位，乃至十地故悉名王子，皆住为佛。如文殊师利，十力、四无所畏等悉具佛事故，住鸠摩罗伽地，广度众生。<br>
      　　复次，又如童子过四岁以上，未满二十，名为鸠摩罗伽。若菩萨初生菩萨家者，如婴儿；得无生法忍，乃至十住地，离诸恶事，名为鸠摩罗伽地。欲得如是地，当学般若波罗蜜。<br>
      　　常欲不离诸佛者，菩萨世世所生，常值诸佛。<br>
      　　问曰：菩萨常化众生，何故常欲值佛？<br>
      　　答曰：有菩萨未入菩萨位，未得阿鞞跋致、受记莂故；若远离诸佛，便坏诸善根，没在烦恼，自不能度，安能度人？如人乘船，中流坏败，欲度他人，反自没水；又如少汤投大冰池，虽消少处，反更成冰。菩萨未入法位，若远离诸佛，以少功德，无方便力，欲化众生，虽少利益，反更坠落！以是故，新学菩萨不应远离诸佛。<br>
      　　问曰：若尔者，何以不说不离声闻、辟支佛，声闻、辟支佛亦能利益菩萨？<br>
      　　答曰：菩萨大心，声闻、辟支佛虽有涅槃利益，无一切智故，不能教导菩萨；诸佛一切种智故，能教导菩萨。如象没泥，非象不能出；菩萨亦如是，若入非道中，唯佛能救，同大道故。故说菩萨常欲不离诸佛。<br>
      　　复次，菩萨作是念：“我未得佛眼故，如盲无异。若不为佛所引导，则无所趣，错入余道。设闻佛法异处行者，未知教化时节、行法多少。”<br>
      　　复次，菩萨见佛得种种利益，或眼见心清净，若闻所说，心则乐法，得大智慧，随法修行，而得解脱。如是等值佛无量益利，岂不一心求欲见佛！譬如婴儿不应离母，又如行道不离粮食，如大热时不离凉风冷水，如大寒时不欲离火，如渡深水不应离船，譬如病人不离良医；菩萨不离诸佛，过于上事。何以故？父母、亲属、知识、人、天王等，皆不能如佛益利；佛益利诸菩萨，离诸苦处，住世尊之地。以是因缘故，菩萨常不离佛。<br>
      　　问曰：有为之法，欺诳不真，皆不可信，云何得如愿不离诸佛？<br>
      　　答曰：福德、智慧具足故，乃应得佛，何况不离诸佛！以众生有无量劫罪因缘故，不得如愿；虽行福德而智慧薄少，虽行智慧而福德薄少，故所愿不成。菩萨求佛道故，要行二忍：生忍、法忍。行生忍故，一切众生中发慈悲心，灭无量劫罪，得无量福德；行法忍故，破诸法无明，得无量智慧；二行和合故，何愿不得？以是故，菩萨世世常不离诸佛。<br>
      　　复次，菩萨常爱乐念佛故，舍身受身，恒得值佛。譬如众生习欲心重，受淫鸟身，所谓孔雀，鸳鸯等；习瞋恚偏多，生毒虫中，所谓恶龙、罗刹、蜈蚣、毒蛇等。是菩萨心，不贵转轮圣王、人天福乐，但念诸佛，是故随心所重而受身形。<br>
      　　复次，菩萨常善修念佛三昧因缘故，所生常值诸佛。如般舟三昧中说：菩萨入是三昧，即见生阿弥陀佛国；便问其佛：“何业因缘故，得生彼国？”佛即答言：“善男子，以常修念佛三昧，忆念不废故，得生我国！”<br>
      　　问曰：何者是念佛三昧得生彼国？<br>
      　　答曰：念佛者，念佛三十二相、八十随形好、金色身，身出光明遍满十方，如融阎浮檀金，其色明净；又如须弥山王在大海中，日光照时，其色发明。行者是时都无余色想，所谓山地树木等；但见虚空中诸佛身相，如真琉璃中赤金外现。亦如比丘入不净观，但见身体胮胀烂坏，乃至但见骨人；是骨人无有作者，亦无来去，以忆想故见。菩萨摩诃萨入念佛三昧，悉见诸佛，亦复如是；以摄心故，心清净故。譬如人庄严其身，照净水镜，无不悉见；此水镜中亦无形相，以明净故，见其身像。诸法从本以来，常自清净，菩萨以善清净心，随意悉见诸佛，问其所疑，佛答所问。闻佛所说，心大欢喜，从三昧起，作是念言：“佛从何所来？我身亦不去。”即时便知诸佛无所从来，我亦无所去，复作是念：“三界所有，皆心所作。何以故？随心所念，悉皆得见；以心见佛，以心作佛；心即是佛，心即我身；心不自知，亦不自见。若取心相，悉皆无智，心亦虚诳，皆从无明出。”因是心相，即入诸法实相，所谓常空。得如是三昧、智慧已，二行力故，随意所愿，不离诸佛；如金翅鸟王，二翅具足故，于虚空中自在所至。菩萨得是三昧、智慧力故，或今身随意供养诸佛，命终亦复值遇诸佛。以是故说：菩萨常不离诸佛，当学般若波罗蜜。</p>
<div class="jwbt-box"><div class="jwbt"><a name=j1163-02-22><a href="1163-02.htm#MENU-top">大智度论卷第三十</div></a></a>
<div class="jwbtbm"><a name=j1163-02-23><a href="1163-02.htm#MENU-top">释初品中善根供养</div></div></a></a>
<p>　　【经】“欲以诸善根供养诸佛，恭敬尊重赞叹，随意成就，当学般若波罗蜜！”　　<br>
      　　【论】菩萨既得不离诸佛，当应供养。若得值佛而无供具，甚为不悦！如须摩提菩萨（此言妙意）见燃灯佛，无供养具，周旋求索。见卖华女，以五百金钱，买得五茎青莲华以供养佛。又萨陀波仑菩萨，为供养师故，卖身血肉。如是等菩萨既得见佛，心欲供养；若无供具，其心有碍。譬如庶民遇见君长，不持礼贶，则为不敬。是故诸菩萨求供养具，供养诸佛；佛虽不须，菩萨心得具足。譬如农夫遇好良田而无种子，虽欲加功，无以肆力，心大愁忧！菩萨亦如是，得遇诸佛而无供具，设有余物，不称其意，心便有碍。诸善根者，所谓善根果报，华香、缨络、衣服、幡盖，种种珍宝等。所以者何？或时以因说果，如言日食千两金，金不可食，因金得食，故言食金。或时以果说因，如见好画，言是好手，手非是画，见画妙故，说言好手。善根果报亦如是，以善根业因缘，得供养之具，名为善根。<br>
      　　问曰：若尔者，何不即说华香等而说其因？<br>
      　　答曰：供养具有二种：一者、财供养，二者、法供养。若但说华香等供养，则不摄法供养；今说善根供养，当知则财、法俱摄。供养者，若见若闻诸佛功德，心敬尊重，迎逆侍送，旋绕礼拜，曲躬合手而住，避坐安处，劝进饮食、华香、珍宝等。种种称赞持戒、禅定、智慧诸功德。有所说法，信受教诲。如是善身、口、意业，是为供养。尊重者，知一切众生中，德无过上，故言尊；敬畏之心过于父母、师长、君王，利益重故，故言重。恭敬者，谦逊畏难故言恭；推其智德故言敬。赞叹者，美其功德为赞；赞之不足，又称扬之，故言叹。随意成就者，若须华供养，如意即至，或求得，或不求而得；有自然出者，或变化生；乃至妓乐供养之具，悉皆如是。<br>
      　　问曰：菩萨遇得便以供养，何以随意求索？<br>
      　　答曰：福德从心，于所爱重，持用供养，得福增多。如阿育王小儿时，以所重土，持用奉佛；得阎浮提王，一日之中起八万塔。若大人虽以多土投钵而无所得，非所重故。有人偏贵重华，以其所贵，持供养佛，得福增多，乃至宝物亦如是。<br>
      　　复次，随时所宜，若寒时，应以薪火、上衣、温室、被褥，及以饮食；热时，应以冰水、扇盖、凉室、生薄之服，上妙之食；风雨之时，就送供具；如是等随时供养。又随土地所宜，随受者所须，皆持供养。<br>
      　　复次，随意供养者，有菩萨知佛无所须，又知诸物虚诳如幻，一相所谓无相；为教化众生故，随众生国土所重，引导故供养。复有菩萨得甚深禅定，生菩萨神通，以神通力故，飞到十方佛前。或于佛国，若须遍雨天华，即满三千世界持供养佛；或雨天旃檀，或雨真珠，光相鲜发；或雨七宝，或雨如意珠，大如须弥；或雨妓乐，音声清妙；或以身如须弥以为灯炷，供养诸佛。如是等名为财供养。又菩萨行六波罗蜜，以法供养诸佛：或有菩萨行一地法供养诸佛，乃至十地行法供养。或时菩萨得无生法忍，自除烦恼及众生烦恼，是法供养。或时菩萨住于十地，以神力故，令地狱火灭；于饿鬼道，皆得饱满；令畜生得离恐怖，令生人、天；渐住阿鞞跋致地。如是等大功德力，名为法供养。以是故说：欲得善根成就，当学般若波罗蜜。</p>
      <p>　　【经】“欲满一切众生所愿：衣服、饮食、卧具，涂香、车乘，房舍、床榻、灯烛等，当学般若波罗蜜！”　　<br>
      　　【论】问曰：有何次第，欲满一切众生愿？<br>
      　　答曰：菩萨业有二种：一为供养诸佛，二为度脱众生。以供养诸佛，得无量福德；持是福德，利益众生，所谓满众生愿。如贾客主入海采宝，安隐出还，利益所亲及知识等；菩萨如是入诸佛法海，得无量功德之宝，利益众生。如小王供养大王，能令欢喜，与其所愿，职位财帛，还其本国，利益人物，除却怨贼。菩萨供养诸佛法王故，得受记莂；以无量善根珍宝，得无尽智力，来入众生。善人供养，贫者随其所须而给与之，魔民、邪见外道之属悉皆破坏；是为供养诸佛，次满众生所愿。<br>
      　　问曰：菩萨实能满一切众生愿不？若悉满众生愿，余佛菩萨何所利益？若不悉满，是中何故说欲满一切众生愿，当学般若波罗蜜？<br>
      　　答曰：有二种愿：一者、可得愿，二者、不可得愿。不可得愿者，有人欲筹量虚空，尽其边际，及求时、方边际，如小儿求水中月、镜中像，如是等愿皆不可得。可得愿者，钻木求火，穿地得水，修福得人天中生，及得阿罗汉、辟支佛果，乃至得诸佛法王，如是等名皆可得愿。可得愿有二种：一谓世间，二谓出世间。是中世间愿故，满众生愿。云何得知？以饮食、床卧，乃至灯烛所须之物皆给与之。<br>
      　　问曰：菩萨何以故与众生易得愿，不与难者？<br>
      　　答曰：愿有下、中、上。下愿令致今世乐因缘，中愿后世乐因缘，上愿与涅槃乐因缘。是故先与下愿，次及中愿，然后上愿。<br>
      　　复次，众生多著今乐，少求后乐，涅槃乐者转复少也。若说多者，少亦摄之。<br>
      　　复次，此经前后多说后世涅槃道，少说今世利事。菩萨法者，常与众生种种利益，不应有舍。所以者何？初心但欲令诸众生行大乘法；以不堪受化，次与声闻、辟支佛道；若复不能，当与十善，四梵行等，令修福德。若众生都不乐者，如是众生不应遗舍，当与今世利益，所谓饮食等也。<br>
      　　复次，凡夫虽能与人饮食等，满彼愿者，皆有因缘，若今世事，若后世事。声闻、辟支佛虽无因缘满众生愿，而所益甚少。菩萨摩诃萨行檀波罗蜜等因缘故，得为国王，或为大长者，财富无量，四方众生若来求者，尽满足之。如频头居士为大檀越，坐七宝大床，金刚为脚，敷以天褥，以赤真珠上为帐幔，左右立侍，各八万四千，皆庄严奇妙。开四大门，恣所求者。昼夜六时鸣鼓，又放光明，十方无量众生有闻鼓声，光明触身者，无不悉来。欲得种种饮食者，长者见其大集，即时默然，仰视虚空，于时空中雨种种百味之食，随意皆得。若众生不自取者，左右给使分布与之，足满乃止。须饮食、衣被，卧具、宝物等，皆亦如是。恣众生所欲已，然后说法，令离四食，皆住阿鞞跋致地。如是等菩萨神通力故，能满众生愿。<br>
      　　问曰：佛在世时，众生尚有饥饿，天不降雨，众生困弊；佛犹不能满一切众生之愿，云何菩萨能满其愿？<br>
      　　答曰：菩萨住于十地，入首楞严三昧，于三千大千世界，或时现初发意，行六波罗蜜；或现阿鞞跋致；或现一生补处，于兜率天上，为诸天说法；或从兜率天上来，下生净饭王宫；或现出家成佛；或现大众中转法轮，度无量众生；或现入涅槃，起七宝塔，遍诸国土，令众生供养舍利；或时法都灭尽。菩萨利益如是，何况于佛！而佛身有二种：一者、真身，二者、化身。众生见佛真身，无愿不满。佛真身者，满于虚空，光明遍照十方，说法音声亦遍十方；无量恒河沙等世界满中大众，皆共听法；说法不息，一时之顷，各随所闻而得解悟。如劫尽已，众生行业因缘故，大雨澍下，间无断绝，三大所不能制；唯有劫尽十方风起，更互相对，能持此水。如是法性身佛有所说法，除十住菩萨，三乘之人皆不能持；唯有十住菩萨不可思议方便智力，悉能听受。众生其有见法身佛，无有三毒及众烦恼，寒热诸苦一切皆灭，无愿不满。如如意珠，尚令众生随愿皆得，岂况于佛珠，与一切世间之愿！佛与一切出世间愿！若言佛不能悉满众生所愿，是语不然！<br>
      　　复次，释迦牟尼佛，王宫受身，现受人法，有寒热、饥渴、睡眠，受诸诽谤、老病死等；内心智慧神德，真佛正觉，无有异也。欲满众生所愿，悉皆能满；而不满者，以无数世来，常满众生衣、食之愿，而不免苦；今但以涅槃无为常乐益之。如人怜愍所亲，不与杂毒美食。如是世间愿者，生诸结使，又离时心生大苦，是故不以为要。<br>
      　　复次，有人言：“释迦牟尼佛已满众生所愿，而众生自不能得。”如毗摩罗诘经说：佛以足指按地，即时国土七宝庄严：“我佛国如是。为多怨害者，现佛国异。”又如龙王等心降雨，在人为水，饿鬼身上皆为炭火。<br>
      　　问曰：若能满一切众生愿者，则众生有边，无有受饥寒苦者。何以故？一切众生皆满所愿，愿离苦得乐故。<br>
      　　答曰：满一切者，名字一切，非实一切。如法句偈说：<br>
      <br>
      　　“一切皆惧死，莫不畏杖痛；恕已可为譬，勿杀勿行杖！”<br>
      <br>
      　　虽言一切畏杖痛，如无色众生无身故，则无杖痛；色界众生虽可有身，亦无杖痛；欲界众生亦有不受杖痛。而言一切，谓应得杖者说言一切，非实一切。以是故，菩萨满一切众生所愿，谓应可得者。然菩萨心无齐限，福德果报亦无有量；但众生无量阿僧祇劫罪厚障故，而不能得。如舍利弗弟子罗频周比丘，持戒精进，乞食六日而不能得，乃至七日，命在不久，有同道者乞食持与，鸟即持去。时舍利弗语目揵连：“汝大神力，守护此食，令彼得之！”即时目连持食往与，始欲向口，变成为泥；又舍利弗乞食持与，而口自合；最后佛来，持食与之，以佛福德无量因缘故，令彼得食。是比丘食已，心生欢喜，倍加信敬。佛告比丘：“有为之法皆是苦相。”为说四谛，即时比丘漏尽意解，得阿罗汉道。有薄福众生，罪甚此者，佛不能救。又知众生不可得故，深达法性故，诸佛无有忆想分别，是可度是不可度；心常寂灭，意无增减。以是故，菩萨欲满一切众生愿，彼以罪故而不能得，菩萨无咎！<br>
      　　饮、食者，略说粗、细二种。饼饭等百味之食，经虽说四食，众生久住，而此但说抟食，余者无色不可相与。若说抟食，则与三食。何以故？因抟食故，增益三食。如经所说：檀越施食，则与受者五事利益。饮，总说二种：一者、草木酒，所谓蒲萄、甘蔗等及诸谷酒；二者、草木浆，甘蔗浆、蒲萄浆、石蜜浆、安石榴浆、梨柰浆、波卢沙果浆等，及诸谷浆。如是和合，人中饮食。及天饮食，所谓修陀甘露味、天果食等，摩头摩陀婆浆等。众生各各所食，或食谷者，或食肉者，或食净者不净者，来皆饱满。衣服者，衣有二种：或从众生生，所谓绵绢、毛毳、皮革等；或从草木生，所谓布毡、树皮等。有诸天衣，无有经纬，自然树出，光色轻软。卧具者，床榻、被褥、帏帐、枕等。涂香者，有二种：一者、旃檀木等，摩以涂身；二者、种种杂香，捣以为末，以涂其身，及熏衣服，并涂地壁。乘者，所谓象马、车舆等。房舍者，所谓土木宝物所成楼阁、殿堂、宫观等，以障寒热、风雨、贼盗之属。灯烛者，所谓脂膏、酥油、漆蜡、明珠等。诸物者，是一切众生所须之物，不可具说故，略言诸物。<br>
      　　问曰：此中何以不说烧香、妙华？<br>
      　　答曰：说诸物者，皆已摄之。<br>
      　　问曰：若尔者，但应略说三种：饮食、衣服、庄严之具？<br>
      　　答曰：此诸物是所须要者，若慈念众生，以饮食为先，次以衣服；以身垢臭，须以涂香，次以卧具；寒雨须房舍，黑闇须灯烛。<br>
      　　问曰：华香亦能除臭，何故不说？<br>
      　　答曰：华非常有，亦速萎烂，利益少故，是故不说。烧香者，寒则所须，热时为患；涂香，寒、热通用，寒时杂以沉水，热时杂以旃檀以涂其身，是故但说涂香。<br>
      　　问曰：若行檀波罗蜜，得无量果报，能满一切众生所愿；何故言欲满众生愿，当学般若波罗蜜？<br>
      　　答曰：先已说，以般若波罗蜜和合故，得名檀波罗蜜。今当更说：所可满众生愿者，非谓一国土、一阎浮提，都欲满十方世界六趣众生所愿，非但布施所能办故；以般若波罗蜜破近远相，破一切众生相，非一切众生相，除诸碍故；弹指之顷，化无量身，遍至十方，能满一切众生所愿。如是神通利益，要从般若出生；以是故，菩萨欲满一切众生愿，当学般若波罗蜜。</p>
      <p>　　【经】“复次，舍利弗，菩萨摩诃萨欲使如恒河沙等世界众生，立于檀波罗蜜，立于尸罗、羼提、毗梨耶、禅那、般若波罗蜜，当学般若波罗蜜！”　　<br>
      　　【论】问曰：是义次第有何因缘？<br>
      　　答曰：利有三种：今世利、后世利、毕竟利。复有三种乐：今世、后世、出世乐。前说今世利乐，此说后世、出世利乐。以是故，令众生住六波罗蜜。菩萨愍念众生，过于父母念子，慈悲之心，彻于骨髓。先以饮食充足其身，除饥渴苦；次以衣服庄严其身，令得受乐。菩萨心不满足，复作是念：“众生已得今世乐，复更思惟令得后乐。若以世间六波罗蜜教之，则得人天中乐，久后还来轮转生死；当复以出世间六波罗蜜，令得无为常乐。”<br>
      　　复次，先以衣服、华香等庄严其身，今以功德庄严其心。若有三种庄严，则为具足无有过者：一者、衣服七宝等，二者、福德，三者、道法。菩萨欲具足三种庄严众生故，先说功德果报，今说功德因缘。<br>
      　　复次，前说虽有大施，而众生罪故，不能悉得。如饿鬼经说：虽与其食而不得啖，变成炭火不净之物！又菩萨不舍一切，当作方便，令众生得衣食利益，是故教修福业，自行自得。菩萨善知因缘不可强得，教令得之。以是故，次第教众生住六波罗蜜。<br>
      　　问曰：菩萨志愿令十方一切众生住六波罗蜜，何故但说如恒河沙世界众生？<br>
      　　答曰：为听法者闻恒河沙故；又于新发意菩萨以无边无量为多，多则致乱；若大菩萨，不以恒河沙为数。<br>
      　　复次，说如恒河沙者，是无边无量数，如后品中说。<br>
      　　复次，如恒河沙者，已说十方诸世界，此中亦不言一恒河沙，不应为难！以是故，说如恒河沙世界无咎！恒河沙世界义，如先说。众生者，于五众、十八界、十二入、六种、十二因缘等众多法中，假名众生，是天、是人、是牛、是马。众生有二种：动者、静者。动者生身、口业，静者不能。有色众生，无色众生；无足、二足、四足、多足众生；世间、出世间众生；大者、小者；贤圣、凡夫；邪定、正定、不定众生；乐、苦、不苦不乐众生；上、中、下乐众生；学、无学、非学非无学众生；有想、无想、非有想非无想众生；欲界、色界、无色界众生。欲界众生者，有三种：以善根有上、中、下故。上者、六欲天，中者、人中富贵，下者、人中卑贱。以面类不同故，四天下别异。不善亦有三品：上者地狱，中者畜生，下者饿鬼。<br>
      　　复次，欲界众生有十种：三恶道、人及六天。地狱有三种：热地狱、寒地狱、黑闇地狱。畜生有三种：空行、陆行、水行；昼行、夜行、昼夜行，如是等差别。鬼有二种：弊鬼、饿鬼。弊鬼如天受乐，但与饿鬼同住，即为其主；饿鬼腹如山谷，咽如针，身唯有三事，黑皮筋骨，无数百岁不闻饮食之名，何况得见！复有鬼，火从口出，飞蛾投火以为饮食。有食粪、涕唾、脓血、洗器遗余，或得祭祀，或食产生不净，如是等种种饿鬼。六欲天者，四王天等。于六天中间，别复有天，所谓持缨络天、戏忘天、心恚天、鸟足天、乐见天。此诸天等，皆六天所摄。有人言：“欲界众生，应有十一种。”先说五道，今益阿修罗道。<br>
      　　问曰：阿修罗即为五道所摄，是阿修罗非天、非人，地狱苦多，畜生形异；如是应鬼道所摄？<br>
      　　答曰：不然！阿修罗力与三十三天等。何以故？或为诸天所破，或时能破诸天。如经中说：释提桓因为阿修罗所破，四种兵众入藕根孔以自藏翳。受五欲乐，与天相似，为佛弟子。如是威力，何得饿鬼所摄！以是故，应有六道。<br>
      　　复次，如阿修罗、甄陊罗、干沓婆、鸠槃荼、夜叉、罗刹、浮陊等大神，是天；阿修罗民众，受乐小减诸天，威德变化，随意所作，是故人疑言，是修罗非修罗。修罗（此言不饮酒），说者言：是阿修罗非修罗，阿修罗道初得名，余者皆同一道。<br>
      　　问曰：经说有五道，云何言六道？<br>
      　　答曰：佛去久远，经法流传五百年后，多有别异，部部不同：或言五道，或言六道。若说五者，于佛经回文说五；若说六者，于佛经回文说六。又摩诃衍中，法华经说有六趣众生。观诸义意，应有六道。<br>
      　　复次，分别善恶故，有六道：善有上、中、下故，有三善道：天、人、阿修罗；恶有上、中、下故，地狱、畜生、饿鬼道。若不尔者，恶有三果报，而善有二果，是事相违。若有六道，于义无违。<br>
      　　问曰：善法亦有三果：下者为人，中者为天，上者涅槃。<br>
      　　答曰：是中不应说涅槃，但应分别众生果报住处，涅槃非报故。善法有二种：一者、三十七品能至涅槃，二者能生后世乐。今但说受身善法，不说至涅槃善法。世间善有三品：上分因缘故，天道果报；中分因缘故，人道果报；下分因缘故，阿修罗道果报。<br>
      　　问曰：汝自说阿修罗与天等力，受乐与天不异，云何今说善下分为阿修罗果报？<br>
      　　答曰：人中可得出家受戒，以至于道。阿修罗道结使覆心，得道甚难。诸天虽随结使，心直信道；阿修罗众，心多邪曲，不时近道。以是故，阿修罗虽与天相似，以其近道难故，故在人下。如龙王、金翅鸟，力势虽大，亦能变化故，在畜生道中；阿修罗道亦如是。<br>
      　　问曰：若龙王、金翅鸟，力势虽大，犹为畜生道摄，阿修罗亦应饿鬼道摄，以何更作六道？<br>
      　　答曰：是龙王、金翅鸟，虽复受乐，傍行形同畜生故，畜生道摄。地狱、饿鬼形虽似人，以其大苦故，不入人道。阿修罗力势既大，形似人、天故，别立六道。是为略说欲界众生。色、无色界众生，如后品中说。立檀波罗蜜者，菩萨语诸众生：“当行布施！贫为大苦，无以贫故作诸恶行，堕三恶道。作诸恶行堕三恶道，则不可救。”众生闻已，舍悭贪心，行檀波罗蜜。如后品中广说。<br>
      　　复次，菩萨于众生前，种种因缘、种种譬喻而为说法，毁砦悭贪。夫悭贪者，自身所须，惜不能用；见告求者，心浊色变，即于现身声色丑恶；种后世恶业故，受形丑陋。先不种布施因缘故，今身贫贱；悭著财物，多求不息，开诸罪门；专造恶事故，堕恶道中！<br>
      　　复次，生死轮转利益之业，无过布施，今世、后世常得随意。便身之事，悉从施得。施为善导，能开三乐：天上、人中、涅槃之乐。所以者何？好施之人，声誉流布，八方信乐，无不爱敬，处大众中无所畏难，死时无悔。其人自念：“我以财物植良福田。人天中乐、涅槃之门，我必得之！”所以者何？施破悭结，慈念受者；灭除瞋恼，嫉妒心息；恭敬受者，则除憍慢；决定心施，疑网自裂；知施果报，则除邪见及灭无明。如是等诸烦恼破，则涅槃门开。<br>
      　　复次，非但开三乐而已，乃能开无量佛道、世尊之处。所以者何？六波罗蜜是佛道，檀为初门，余行皆悉随从。如是等布施，有无量功德；以是因缘故，令众生立檀波罗蜜。檀波罗蜜义，如先檀中说。立尸罗者，菩萨于众生前，赞说戒行：“汝诸众生，当学持戒！持戒之德，拔三恶趣及人中下贱，令得天人尊贵，乃至佛道。戒为一切众乐根本，譬如大藏，出诸珍宝。戒为大护，能灭众怖，譬如大军破贼。戒为庄严，如著缨络。戒为大船，能度生死巨海。戒为大乘，能致重宝，至涅槃城。戒为良药，能破结病。戒为善知识，世世随逐不相远离，令心安隐；譬如穿井，已见湿泥，喜庆自欢，无复忧患。戒能成就利益诸行，譬如父母长育众子。戒为智梯，能入无漏。戒能惊怖诸结，譬如师子，能令群兽慑伏。戒为一切诸德之根，出家之要。修净戒者，所愿随意；譬如如意珠，应念时得。”如是等种种赞戒之德，令众生欢喜，发心住尸罗波罗蜜。住羼提者，于众生前，赞叹忍辱：“忍为一切出家之力，能伏诸恶，能于众中现奇特事。忍能守护，令施、戒不毁。忍为大铠，众兵不加。忍为良药，能除恶毒。忍为善胜，于生死险道，安隐无患。忍为大藏，施贫善人无极大宝。忍为大舟，能渡生死此岸，到涅槃彼岸。忍为[石+从][石+瞿]，能莹明诸德，若人加恶，如猪揩金山，益发其明。求佛道、度众生之利器，忍为最妙！行者当作是念：‘我若以瞋报彼，则为自害！又我先世自有是罪，不得如意，要必当偿。若于此人不受，余亦害我，俱不得免，云何起瞋？’”<br>
      　　复次，众生为烦恼所牵，起诸恶事，不得自在。譬如人为非人所持，而骂辱良医，良医是时但为除鬼，不嫌其骂；行者亦如是，众生加恶向己，不嫌其瞋，但为除结。<br>
      　　复次，行忍之人，视前骂辱者，如父母视婴孩，见其瞋骂，益加慈念，爱之逾深。又复自念：“彼人加恶于我，是业因缘，前世自造，今当受之。若以瞋报，更造后苦，何时解已！若今忍之，永得离苦，是故不应起瞋。”如是种种因缘，诃瞋恚生慈悲，入众生忍中。入众生忍中已，作是念：“十方诸佛所说法，皆无有我，亦无我所，但诸法和合，假名众生。如机关木人动，虽能动作，内无有主；身亦如是，但皮骨相持，随心风转，念念生灭，无常空寂，无有作者，无骂者，亦无受者，本末毕竟空故，但颠倒虚诳故，凡夫心著。”如是思惟已，则无众生；无众生已，法无所属，但因缘和合无有自性。如众生和合，强名众生，法亦如是，即得法忍。得是众生忍、法忍故，能得阿耨多罗三藐三菩提，何况诸余利益！众生闻是已，住羼提波罗蜜。立毗梨耶者，教众生言：“汝莫懈怠！若能精进，诸善功德悉皆易得；若懈怠者，见木有火而不能得，何况余事？”是故劝令精进。若人随方便精进，无愿不得。凡得胜法，非无因缘，皆从精进生。精进有二相：一、能集生诸善法，二、能除诸恶法。复有三相：一、欲造事，二、精进作，三、不休息。复有四相：已生恶法断之令灭，未生恶法能令不生；未生善法能令发生，已生善法能令增长。如是等名精进相。精进故能助成一切善法，譬如火得风助，其燃乃炽。又如世间勇健之人，能越山渡海；道法精进，乃至能得佛道，何况余事！众生闻已，皆立精进波罗蜜。<br>
      　　复次，菩萨见有未发阿耨多罗三藐三菩提者，为赞叹阿耨多罗三藐三菩提法，于一切诸法中最为第一，极为尊贵，能益一切，令得诸法实相不诳之法。有大慈悲，具一切智，金色身相第一微妙，三十二相、八十随形好、无量光明，无量戒、定、智慧、解脱、解脱知见，三达无碍，于一切法无碍解脱，得如是者，一切众生中最为尊上，应受一切世间供养。若人但心念佛，尚得无量无尽福德，何况精进布施、持戒、供养、承事、礼拜者！语众生言：“佛事如是，汝等当发无上道心，勤修精进。行如法者，得之不难！”众生闻是已，便发无上道心。若发心者，不可但空尔而得，当行檀波罗蜜；行檀波罗蜜，次行尸罗波罗蜜、羼提波罗蜜、禅波罗蜜、般若波罗蜜；行五波罗蜜，则是毗梨耶波罗蜜。若不发大乘心者，当教辟支佛道；若无辟支佛道者，教行声闻道；若无声闻道者，教令离色，受无色定，寂灭安乐；若无无色定者，教令离欲，受色界种种禅定乐；若无禅者，教令修十善道，人天中受种种乐。莫自懈怠，空无所得，贫穷下贱，种种勤苦，甚为可患！懈怠法者最为弊恶，破坏今世、后世利益善道。众生闻已，集诸善法，勤行精进。立禅者，菩萨于众生前，赞叹禅定清净乐、内乐、自在乐、离罪乐、今世后世乐、圣所受乐、梵天王乐、遍身受乐、深厚妙乐：“汝诸众生，何以著五欲不净乐，与畜生同受诸罪垢乐，而舍是妙乐？若汝能舍小乐，则得大乐。汝不见田夫弃少种子，后获大果；如人献王少物而得大报；如少钩饵而得大鱼，所舍甚少而所获大多。”智者亦如是，能弃世间之乐，得甚深禅定快乐。既得此乐，反观欲乐，甚为不净，如从狱出；如病疢得差，更不求药。<br>
      　　复次，禅定名实智初门，令智慧澄静，能照诸法，如灯在密室，其明得用。若依禅定得四无量、背舍、胜处、神通、辩才等，诸甚深功德，悉皆具得，能令瓦石变成如意珠，何况余事！随意所为，无不能作：入地如水，履水如地；手捉日月，身不焦冷；化为种种禽、兽之身，而不受其法；或时变身充满虚空，或时身若微尘，或轻如鸿毛，或重若泰山；或时以足指按地，天地大动如动草叶。如是等神通变化力，皆从禅得。众生闻是已，立于禅波罗蜜。立般若波罗蜜者，菩萨教诸众生：“当学智慧！智慧者，其明第一，名为慧眼。若无慧眼，虽有肉眼，犹故是盲；虽云有眼，与畜生无异。若有智慧，自别好丑，不随他教；若无智慧，随人东西，如牛骆驼穿鼻随人。一切有为法中，智慧为上！圣所亲爱，能破有为法故。如经中说：于诸宝中，智慧宝为最；一切利器中，慧刀利为最；住智慧山顶、无有忧患！观诸苦恼众生，无不悉见。智慧刀能断无始烦恼生死连锁，智慧力故，能具六波罗蜜，得不可思议无量佛道，成一切智；何况声闻、辟支佛，及世间胜事？是智慧增长清净，不可沮坏，名为波罗蜜。”众生闻已，住般若波罗蜜。<br>
      　　复次，菩萨或时不以口教，或现神足光明，令众生住六波罗蜜；或现种种余缘，乃至梦中为作因缘，使其觉悟，令众生住六波罗蜜。是故经言：欲令众生住六波罗蜜，当学般若波罗蜜。</p>
      <p>　　【经】“欲植一善根于佛福田中，至得阿耨多罗三藐三菩提不尽者，当学般若波罗蜜！”　　<br>
      　　【论】善根者，三善根：无贪善根、无瞋善根、无痴善根。一切诸善法，皆从三善根生增长。如药树、草木，因有根故，得生成增长。以是故，名为诸善根。今言善根者，善根因缘供养之具，所谓华香、灯明，及法供养，持戒、诵经等，因中说果。何以故？香华不定，以善心供养故，名为善根。布施非即是福，但能破悭贪，开善法门；善根名为福，如针导綖缝衣，缝非针也。一者：若华、若香、若灯明、若礼敬、若诵经、持戒、若禅定、若智慧等，一一供养及法供养，植于诸佛田中。佛田者，十方三世诸佛，若佛在世、若形像、若舍利、若但念佛。植者，专心坚著。<br>
      　　问曰：经言种种福田，何以独言植于佛田？<br>
      　　答曰：虽有种种福田，佛为第一福田，以十力、四无畏、十八不共法，如是等无量佛法具足，是故独说植于佛田。法宝虽为佛师，若佛不说，法为无用。如虽有好药，若无良医，药则无用。以是故，法宝虽上而前说佛宝，何况僧宝！<br>
      　　复次，佛田能获无量果报，余者虽言无量而有差降；以是故，佛田第一。不尽者，诸佛成就无尽功德故，于中植福，福亦无尽。<br>
      　　复次，佛功德无量、无边，无数、无等故，植福者福亦不尽。<br>
      　　复次，佛为菩萨时，缘一切众生，如众生无量无边故，福亦无尽。<br>
      　　复次，佛田清净：拔爱等诸烦恼秽草，净戒为平地，大慈悲为良美，除诸恶邪碱土，三十七品为沟塍，十力、四无所畏、四无碍智等为垣墙，能出生三乘涅槃果报。植种于此无上无比田者，其福无尽！<br>
      　　问曰：一切有为法，无常相故，皆归于尽。福从因缘生，何得不尽？<br>
      　　答曰：亦不言常不尽，自言乃至得佛中间不尽。<br>
      　　复次，一切有为法，虽念念生灭，相续不断，果报不失故，名为不尽。如燃灯虽焰焰生灭，不名为灭，脂尽炷灭，乃可称灭。福亦如是，深心种于良田故，乃至法尽而亦不尽。<br>
      　　复次，菩萨知诸法实相，如涅槃不尽，福德入诸法实相故，而亦不尽。<br>
      　　问曰：若尔者，涅槃不尽，福德亦应常不尽，云何言乃至佛中间不尽？<br>
      　　答曰：是福者以智慧力故，令是功德如涅槃毕竟空，不生不灭。以是故，喻如涅槃，非即涅槃；若见涅槃，不应为喻。若是涅槃，云何果报成佛而不尽？譬如三解脱门：空、无相、无作。如解脱毕竟空相，是空解脱门，观世间亦毕竟空；如解脱无相相，是无相解脱门，观世间亦无相相；如解脱无作相，是无作解脱门，观世间亦无作相。以是故说：欲植一善根于佛福田，乃至阿耨多罗三藐三菩提而不尽者，当学般若波罗蜜。</p>
      <p>　　【经】“复次，舍利弗，菩萨摩诃萨欲令十方诸佛称赞其名，当学般若波罗蜜！”　　<br>
      　　【论】问曰：菩萨若观诸法毕竟空，内无吾我，已破憍慢，云何欲令诸佛称赞其名？又菩萨法应供养诸佛，云何反求诸佛供养？<br>
      　　答曰：佛法有二门：一、为第一义门，二、为世俗法门。以世俗门故，欲令诸佛赞叹；虽为诸佛所赞叹，而不见我，不取众生相，世间假名故说。汝言云何反求佛供养者，如后品中，佛所赞叹菩萨，毕竟阿鞞跋致、阿耨多罗三藐三菩提。今是菩萨欲得决定知是阿鞞跋致以不？以是故，求佛赞叹，非求供养！<br>
      　　复次，余人余众生，贪欲、瞋恚、愚痴覆心故，不能如实赞叹。何以故？若偏有所爱，不见实过，但见功德；若偏有所瞋，但见其过，不见其德；若愚痴多，不能如实见其好丑。诸天、世人虽有智慧，三毒薄者，亦不能得如实赞，犹有谬失；无一切智故，结使不尽故。声闻、辟支佛三毒虽尽，亦不能如实赞，犹有余气未尽，又智慧不具足故。唯佛一人，三毒及气永尽，成就一切智故，能如实赞，不增不减。以是故，行者欲得诸佛所赞，知其实德，不求余人称赞。<br>
      　　问曰：诸佛出于三界，不著世间，无有我及我所；视于外道恶人、大菩萨、阿罗汉，一等无异，云何赞叹菩萨？<br>
      　　答曰：佛虽无吾我，无有憎爱，于一切法，心无所著；怜愍众生，以大慈悲心引导一切故，分别善人而有所赞，亦欲坏破恶魔所愿。以佛赞叹故，无量众生爱乐菩萨，恭敬供养，后皆成就佛道。以是故，诸佛赞叹菩萨。<br>
      　　问曰：云何赞叹？<br>
      　　答曰：如佛于大众中说法，欲令众生入甚深法，赞是菩萨，如萨陀波仑等。<br>
      　　复次，佛赞叹菩萨言：“是菩萨能观诸法毕竟空，亦能于众生有大慈悲。能行生忍，亦不见众生；虽行法忍，于一切法而不生著；虽观宿命事，不堕邪见；虽观众生入无余涅槃，而不堕边见；虽知涅槃是无上实法，亦能起身、口、意善业；虽行生死中，而深心乐涅槃；虽住三解脱门观于涅槃，亦不断本愿及善行。如是等种种奇特功德，甚为难有！”<br>
      　　复次，若菩萨未得无生忍，未得五神通，生死肉身有大慈悲心，能为众生故，内外所有所贵惜者，悉能施与。外谓所著妻子、上妙五欲、如意珠、最上妙宝、安隐国土等，内谓身体、肌肉、皮肤、骨血、头目髓脑、耳鼻、手足，如是等施，甚为难有！是故诸佛赞叹其德。若菩萨入法位，得神通，行苦行不足为难；以是菩萨生身肉眼，志愿弘旷，有大悲心，爱乐佛道，行如是事，甚为希有！<br>
      　　复次，若菩萨持戒清净具足，无所分别持戒、破戒；于一切诸法毕竟不生，常空法忍。精进不休不息，不著不厌；精进、懈怠，一相不异；无量无边无数劫，勤修精进。都欲受行甚深禅定，无所依止，定乱不异；不起于定而能变身无量，遍至十方说法度人。行深智慧，观一切法不生不灭，非不生非不灭，亦非不生亦非不灭，非非不生非非不灭，过诸语言，心行处灭，不可坏、不可破、不可受、不可著，诸圣行处，净如涅槃；亦不著是观，意亦不没，能以智慧而自饶益。如是菩萨，诸佛赞叹。<br>
      　　复次，菩萨未得受记，未得无生法忍，生不值佛，不见贤圣，以正思惟故，能观诸法实相；虽观实相，心亦不著。如是菩萨，十方诸佛皆共赞叹。<br>
      　　复次，菩萨闻甚深无量无边不可思议佛法，虽自未得，智慧未及，而能定心信乐，不生疑悔；若魔作佛来诡说其意，意无增减。如是菩萨，诸佛所赞。<br>
      　　复次，有诸菩萨一时发心，中有疾成佛者，佛则赞叹，有大精进力故。如释迦牟尼佛与弥勒等诸菩萨，同时发心，释迦牟尼佛精进力故，超越九劫。<br>
      　　复次，若有菩萨具足菩萨事，所谓十地、六波罗蜜、十力、四无所畏、四无碍智、十八不共法等无量清净佛法，为众生故，久住生死，不取阿耨多罗三藐三菩提，而广度众生。如是菩萨，诸佛赞叹。何者是？如文殊师利、毗摩罗诘、观世音、大势至、遍吉等，诸菩萨之上首；出于三界，变化无央数身，入于生死，教化众生故。如是希有事，皆从甚深般若波罗蜜生。以是故说：欲得诸佛称叹其名，当学般若波罗蜜。</p>
      <p>　　【经】“复次，舍利弗，菩萨摩诃萨欲一发意，至十方如恒河沙等世界，当学般若波罗蜜！”　　<br>
      　　【论】菩萨得身通变化力，作十方恒河沙等身，于十方恒河沙等世界，一时能到。<br>
      　　问曰：如经说弹指顷有六十念，若一念中能至一方恒河沙等世界，尚不可信，何况十方恒河沙等世界，时少而所到处多？<br>
      　　答曰：经说五事不可思议，所谓众生多少、业果报、坐禅人力、诸龙力、诸佛力。于五不可思议中，佛力最不可思议！菩萨入于禅定，生不可思议神通故，一念中悉到十方诸佛世界。如说四种神通中，唯佛、菩萨有如意疾遍神通。若金翅鸟子，始从[穀-禾+卵]出，从一须弥至一须弥；诸菩萨亦如是，以无生忍力故，破诸烦恼无明[穀-禾+卵]，即时一念中，作无量身，遍至十方。<br>
      　　复次，菩萨一切无量世罪，悉已消灭；以智慧力故，能转一切诸法，所谓小能作大，大能作小，能以千万无量劫为一日，又能以一日为千万劫。是菩萨世间之主，所欲自在，何愿不满！如毗摩罗诘经所说，以七夜为劫寿。以是因缘故，菩萨乘神通力，能速疾超越十方世界。<br>
      　　问曰：前五不可思议中，无有菩萨，今何以说菩萨不可思议？<br>
      　　答曰：或时因中说果，如日食百斤金，金不可食，因金得食，故言食金，是为因中说果。或时果中说因，如见好画，言是好手，是为果中说因。诸菩萨亦如是，菩萨为因，诸佛为果，若说佛力不可思议，当知已说菩萨。以是故言：欲一发意到十方恒河沙世界者，当学般若波罗蜜。</p>
      <p>　　【经】“复次，舍利弗，菩萨摩诃萨欲发一音，使十方如恒河沙等世界闻声，当学般若波罗蜜！”　　<br>
      　　【论】菩萨得六神通，增长梵声相，过三千大千世界，至十方恒河沙等诸世界。<br>
      　　问曰：若尔者，与佛音声何异？<br>
      　　答曰：菩萨音声有恒河沙等之数，佛音声所到无有限数。如密迹经中所说：目连试佛音声，极至西方，犹闻佛音，若如对面。<br>
      　　问曰：若尔者，佛常在国土聚落，说法教化，而阎浮提内人不至佛边，则不得闻。何以知之？多有从远方来，欲听说法者故。<br>
      　　答曰：佛音声有二种：一为口密音声，二为不密音声。密音声先已说，不密音声，至佛边乃闻。是亦有二种弟子：一为出世圣人，二为世间凡夫。出世圣人如目揵连等，能闻微密音声，凡夫人随其所近乃闻。<br>
      　　复次，诸菩萨得入正位，离生死身，得法性真形，能见十方无量佛身，及遍照光明，亦能得闻诸佛六十种极远无量音声。诸大菩萨虽未具足如佛音声，于佛音声中并得其分。是佛菩萨音声有三种：一者、先世种善音声因缘故，咽喉中得微妙四大，能出种种妙好远近音声，所谓一里、二里、三里、十里、百千里，乃至三千大千世界，音声遍满；二者、神通力故，咽喉四大出声，遍满三千大千世界，及十方恒河沙世界；三者、佛音声常能遍满十方虚空。<br>
      　　问曰：若佛音声常能遍满，今众生何以不得常闻？<br>
      　　答曰：众生无量劫以来，所作恶业覆，是故不闻。譬如雷电霹雳，聋者不闻，雷声无减；佛亦如是，常为众生说法，如龙震大雷声，众生罪业，自不得闻。如今世人精进持戒者，于念佛三昧心得定时；罪垢不障，即得见佛，闻佛说法，音声清了。菩萨于三种音声中，欲得二种。是二种音声，甚难希有故；如业果音声，自然可得故。以是故说：菩萨摩诃萨，欲以一音使十方恒河沙等世界闻声者，当学般若波罗蜜。</p>
      <p>　　【经】“复次，舍利弗，菩萨摩诃萨欲使诸佛世界不断者，当学般若波罗蜜！”　　<br>
      　　【论】佛世界不断者，菩萨欲令国国相次，皆使众生发心作佛。<br>
      　　问曰：言次第者，为一国前后相次？为十方世界次第？若一国相次者，大悲普覆一切众生，何以不及余国？若十方一切世界次第者，余佛、菩萨何所利益？<br>
      　　答曰：菩萨心愿，欲令一切世界皆悉作佛，大心旷远，无有齐限；以是心集诸智慧，无量福德神通力故。又随众生种作佛因缘者，是菩萨皆悉令作。若一切世界皆种作佛因缘者，余佛菩萨不应有益，但是事不然！<br>
      　　复次，十方世界无量无边，不应一菩萨尽得遍诸世界，令佛种不断；诸余菩萨各随因缘，皆有其分。以慈悲大故，愿亦无量，利益之心无有齐限；众生种无量故，非一佛一菩萨所可尽度。<br>
      　　问曰：若事不称心，何故作愿耶？<br>
      　　答曰：欲令心愿旷大清净故；如行慈三昧，虽不能令众生离苦，但自欲令心旷大清净，成利益愿。如诸佛大菩萨力，皆能度一切；而众生福缘未集，未有智慧，因缘不会故，而不得度。如大海水，一切众生取用，水不穷竭。但众生不能得用，如饿鬼众生自罪因缘，不得见水；设得见之，即时干竭，或为洋铜，或成脓血。佛亦如是，有大慈悲智慧无量无边，悉能满足众生，而众生罪业因缘故而不值佛；设得值佛，如余人无异，或生瞋恚，或起诽谤。以是因缘故，不见佛威相神力，虽得值佛而无利益。<br>
      　　复次，二因二缘，发于正见，所谓内因、外缘。佛外因缘具足，有三十二相、八十随形好，无量光明庄严其身，种种神力、种种音声，随意说法，断一切疑；但众生内因缘不具足，先不种见佛善根而不信敬，不精进持戒，钝根深厚，著于世乐；以是故，无有利益，非为佛咎。佛化度众生，神器利用，悉皆备足。譬如日出，有目则睹，盲者不见；设使有目而无日者，则无所睹，是故日无咎也。佛明亦如是。<br>
      　　问曰：云何佛世界因缘不断？<br>
      　　答曰：菩萨于众生中，种种因缘赞叹佛道，令众生发阿耨多罗三藐三菩提心，渐渐行六波罗蜜，然后于诸世界各各作佛。若于一国次第作佛，或于异国各自作佛，是名不断佛国。<br>
      　　复次，菩萨疾集智慧具足，作佛度无量众生；欲入涅槃时，为菩萨受记：“我灭度后，汝次作佛。”展转皆悉如是，令不断绝。若佛不记菩萨者，则断佛国！譬如王立太子，展转如是，国祚不断。<br>
      　　问曰：何以贵有佛世界，贱无佛国？<br>
      　　答曰：是事不应致问。佛是庄严十方世界主，何况一国！若离有佛国者，虽受人天乐，而不知是佛恩力之所致，与畜生无异！若一切诸佛不出世者，则无三乘涅槃之道，常闭在三界狱，永无出期；若世有佛，众生得出三界牢狱。譬如二国之间，无日之处，是中众生从冥中生，从冥中死。若佛生时，光明暂照，各各相见；乃见日月所照众生，知彼为大福，我等有罪。如是或时佛以光明遍照诸佛国，无佛国众生见佛光明，则大欢喜，念言：“我等黑闇，彼为大明。”<br>
      　　复次，有佛之国，众生知有罪福，人受三归、五戒、八斋及出家五众等，种种甚深禅定、智慧、四沙门果、有余涅槃等，如是种种善法。以是因缘故，佛国为贵。若佛国众生虽不见佛，值遇经法，修善持戒，布施、礼敬等，种涅槃因缘，乃至畜生皆能种福德因缘；若无佛之国，乃至天人不能修善。以是故，菩萨生愿，欲使佛世界不断。</p>
<div class="jwbt-box"><div class="jwbt"><a name=j1163-02-24><a href="1163-02.htm#MENU-top">大智度论卷第三十一</div></a></a>
<div class="jwbtbm"><a name=j1163-02-25><a href="1163-02.htm#MENU-top">释初品中十八空</div></div></a></a>
<p>　　【经】“复次，舍利弗，菩萨摩诃萨欲住内空、外空、内外空、空空、大空、第一义空、有为空、无为空、毕竟空、无始空、散空、性空、自相空、诸法空、不可得空、无法空、有法空、无法有法空，当学般若波罗蜜！”　　<br>
      　　【论】内空者，内法、内法空。内法者，所谓内六入：眼、耳、鼻、舌、身、意。眼空，无我、无我所，无眼法；耳、鼻、舌、身、意亦如是。外空者，外法、外法空。外法者，所谓外六入：色、声、香、味、触、法。色空者，无我、无我所，无色法；声、香、味、触、法亦如是。内外空者，内外法、内外法空。内外法者，所谓内外十二入。十二入中，无我、无我所，无内外法。<br>
      　　问曰：诸法无量，空随法故，则亦无量，何以但说十八？若略说，应一空，所谓一切法空。若广说，随一一法空，所谓眼空、色空等甚多，何以但说十八空？<br>
      　　答曰：若略说则事不周，若广说则事繁。譬如服药，少则病不除，多则增其患；应病投药，令不增减，则能愈病。空亦如是，若佛但说一空，则不能破种种邪见及诸烦恼；若随种种邪见广说空，空则过多，人爱著空相，堕在断灭；说十八空，正得其中。<br>
      　　复次，若说十，若说十五，俱亦有疑，此非问也！<br>
      　　复次，善恶之法，皆有定数：若四念处、四正勤、三十七品，十力、四无所畏、四无碍智、十八不共法，五众、十二入、十八界，十二因缘，三毒、三结、四流、五盖等，诸法如是各有定数。以十八种法中破著，故说有十八空。<br>
      　　问曰：般若波罗蜜空、十八空，为异？为一？若异者，离十八空，何以为般若空？又如佛说：“何等是般若波罗蜜？所谓色空，受、想、行、识空，乃至一切种智空。”若不异者，云何言欲住十八空，当学般若波罗蜜？<br>
      　　答曰：有因缘故言异，有因缘故言一。异者，般若波罗蜜，名诸法实相，灭一切观法；十八空则十八种观，令诸法空。菩萨学是诸法实相，能生十八种空，是名异。一者，十八空是空无所有相，般若波罗蜜亦空无所有相；十八空是舍离相，般若波罗蜜一切法中亦舍离相；是十八空不著相，般若波罗蜜亦不著相。以是故，学般若波罗蜜，则是十八空，不异故。<br>
      　　般若波罗蜜有二分：有小，有大。欲得大者，先当学小方便门；欲得大智慧，当学十八空。住是小智慧方便门，能得十八空。何等是方便门？所谓般若波罗蜜经，读诵、正忆念、思惟、如说修行。譬如人欲得种种好宝，当入大海；若人欲得内空等三昧智慧宝，当入般若波罗蜜大海。<br>
      　　问曰：行者云何学般若波罗蜜时，住内空、外空、内外空？<br>
      　　答曰：世间有四颠倒：不净中有净颠倒，苦中有乐颠倒，无常中有常颠倒，无我中有我颠倒。行者为破四颠倒故，修四念处十二种观，所谓初观内身，三十六种不净充满，九孔常流，甚可厌患，净相不可得；净相不可得故，名内空。行者既知内身不净，观外所著，亦复如是，俱实不净；愚夫狂惑，为淫欲覆心，故谓之为净。观所著色，亦如我身净相不可得，是为外空。行者若观己身不净，或谓外色为净；若观外不净，或谓己身为净。今俱观内外：我身不净，外亦如是，外身不净，我亦如是，一等无异，净相不可得，是名内外空。行者思惟，知内外身俱实不净，而惑者爱著深故，由以受身，身为大苦，而愚以为乐。<br>
      　　问曰：三受皆外入所摄，云何言观内受？<br>
      　　答曰：六尘初与六情和合生乐，是名外乐；后贪著深入生乐，是名内乐。<br>
      　　复次，内法缘乐，是名内乐；外法缘乐，是名外乐。<br>
      　　复次，五识相应乐，是名外乐；意识相应乐，是名内乐。粗乐名为外乐，细乐名为内乐。如是等分别内外乐。苦受、不苦不乐受，亦如是。<br>
      　　复次，行者思惟：“观是内乐实可得不？”即分别知实不可得，但为是苦，强名为乐。何以故？是乐从苦因缘生，亦生苦果报，乐无厌足故苦。<br>
      　　复次，如人患疥，搔虽小乐，后转伤身，则为大苦；愚人谓之为乐，智者但见其苦。如是世间乐颠倒病故，著五欲乐，烦恼转多；以是故行者不见乐，但见苦，如病如痈，如疮如刺。<br>
      　　复次，乐少苦多，少乐不现，故名为苦；如大河水，投一合盐，则失盐相，不名为咸。<br>
      　　复次，乐不定故，或此以为乐，彼以为苦；彼以为乐，此以为苦；著者为乐，失者为苦；愚以为乐，智以为苦；见乐患为苦，不见乐过者为乐；不见乐无常相为乐，见乐无常相为苦；未离欲人以为乐，离欲人以为苦；如是等观乐为苦。观苦如箭入身；观不苦不乐无常变异相；如是等观三种受，心则舍离，是名观内受空。观外受、内外受亦如是。行者作是念：“若乐即是苦，谁受是苦？”念已则知心受。然后观心为实为虚？观心无常，生、住、灭相；苦受心，乐受心，不苦不乐受心，各各异念。觉乐心灭，而苦心生；苦心尔所时住，住已还灭，次生不苦不乐心；知尔所时不苦不乐心住，住已还灭，灭已还生乐心。三受无常，故心亦无常。<br>
      　　复次，知染心、无染心，瞋心、无瞋心，痴心、不痴心，散心、摄心，缚心、解脱心，如是等心，各各异相故，知心无常，无一定心常住。受苦受乐等心，从和合因缘生；因缘离散，心亦随灭。如是等观内心、外心、内外心无常相。<br>
      　　问曰：心是内入摄，云何为外心？<br>
      　　答曰：观内身名为内心，观外身名为外心。<br>
      　　复次，缘内法为内心，缘外法为外心。<br>
      　　复次，五识常缘外法，不能分别，故名为外心；意识能缘内法，亦分别好丑，故名为内心。<br>
      　　复次，意识初生，未能分别决定，是为外心；意识转深，能分别取相，是名内心。如是等分别内、外心。行者心意转异，知身为不净相，知受为苦相，知心不住为无常相；结使未断故，或生吾我。如是思惟：“若心无常，谁知是心？心为属谁？谁为心主？而受苦乐一切诸物，谁之所有？”即分别知无有别主，但于五众取相故，计有人相而生我心，以我心故生我所。我所心生故，有利益我者生贪欲，违逆我者而生瞋恚，此结使不从智生，从狂惑生故，是名为痴。三毒为一切烦恼之根本，悉由吾我故：作福德，为我后当得；亦修助道法，我当得解脱。初取相故名为想众；因吾我起结使及诸善行，是名行众；是二众则是法念处。于想、行众法中，求我不可得。何以故？是诸法皆从因缘生，悉是作法而不牢固，无实我法行；如芭蕉叶叶求之，中无有坚相；如远见野马，无水有水想，但诳惑于眼。如是等观内法、外法、内外法。<br>
      　　问曰：法是外入摄，云何为内法？<br>
      　　答曰：内法名为内心相应想众、行众；外法名为外心相应想众、行众；及心不相应诸行，及无为法，一时等观，名为内外法。<br>
      　　复次，内法名为六情，外法名为六尘。<br>
      　　复次，身、受、心及想、行众，总观为法念处。何以故？行者既于想众、行众及无为法中，求我不可得；还于身、受、心中求亦不可得。如是一切法中，若色、若非色，若可见、若不可见，若有对、若无对，若有漏、若无漏，若有为、若无为，若远若近，若粗若细，其中求我皆不可得；但五众和合故，强名为众生，众生即是我。我不可得故，亦无我所；我所不可得故，一切诸烦恼皆为衰薄。<br>
      　　复次，身念处，名一切色法。行者观内色，无常、苦、空、无我，观外色，观内外色，亦如是；受、心、法亦尔。四念处内观相应三昧，名内空；四念处外观相应三昧，名外空；四念处内外观相应三昧，名内外空。<br>
      　　问曰：是空，为是三昧力故空？为是法自空？<br>
      　　答曰：有人言：“名为三昧力故空。”如经说三三昧、三解脱门：空、无相、无作。是空三昧，缘身、受、心、法，不得我、我所，故名为空。<br>
      　　问曰：四念处空法，皆应观无常、苦、空、无我，何以故身观不净，受观是苦，心观无常，法观无我？<br>
      　　答曰：虽四法皆观无常、苦、空、无我，而众生身中多著净颠倒，受中多著乐颠倒，心中多著常颠倒，法中多著我颠倒；以是故行者观身不净，观受是苦，观心无常，观法无我。<br>
      　　复次，内外空者，无有内外定法，互相因待故，谓为内外。彼以为外，我以为内；我以为外，彼以为内。随人所系内法为内，随人所著外法为外。如人自舍为内，他舍为外。行者观是内外法无定相，故空。<br>
      　　复次，是内外法，无有自性。何以故？和合生故。是内外法，亦不在和合因缘中；若因缘中无者，余处亦无。内外法因缘亦无，因缘无故，内外法空。<br>
      　　问曰：内外法定有，云何言无？如手足等和合，故有身法生，是名内法。如梁椽壁等和合故，有屋法生，是名为外。是身法虽有别名，亦不异足等。所以者何？若离足等，身不可得故。屋亦如是。<br>
      　　答曰：若足不异身者，头应是足，足与身不异故。若头是足者，甚为可笑！<br>
      　　问曰：若足与身不异者，有如是过！今应足等和合故，更有法生名为身，身虽异于足等，应当依于足住。如众缕和合而能生毡，是毡依缕而住。<br>
      　　答曰：是身法，为足等分中具有，为分有？若具有，头中应有脚。何以故？身法具有故。若分有，与足分无异。又身是一法，所因者多，一不为多，多不为一。<br>
      　　复次，若除足等分别有身者，与一切世间皆相违背。以是故，身不得言即是诸分，亦不得言异于诸分；以是故则无身，身无故，足等亦无，如是等名为内空。房舍等外法，亦如是空，名为外空。<br>
      　　问曰：破身、舍等，是为破一、破异；破一、破异，是破外道经。佛经中实有内外法，所谓内六情、外六尘，此云何无？<br>
      　　答曰：是内外法和合假有名字，亦如身、如舍。<br>
      　　复次，略说有二种空：众生空、法空。小乘弟子钝根故，为说众生空，我、我所无故，则不著余法；大乘弟子利根故，为说法空，即时知世间常空如涅槃。声闻说内空，于内法中无我、无我所、无常、无作者、无知者、无受者，是名内空；外空亦如是。不说内法相、外法相即是空。大乘说内法中无内法相，外法中无外法相。如般若波罗蜜中说：色、色相空，受想行识、识相空；眼，眼相空，耳鼻舌身意、意相空；色、色相空，声香味触法、法相空。如是等一切诸法自法空。<br>
      　　问曰：此二种说内外空，何者是实？<br>
      　　答曰：二皆是实，但为小智钝根故，先说众生空；为大智利根者，说法空。如人闭狱，破坏桎梏，伤杀狱卒，随意得去；又有怖畏盗穿墙壁，亦得免出。声闻者，但破吾我因缘，不生诸烦恼，离诸法爱，畏怖老病死恶道之苦；不复欲本末推求了了，坏破诸法，但以得脱为事。大乘者，破三界狱，降伏魔众，断诸结使及灭习气，了知一切诸法本末，通达无碍；破散诸法，令世间如涅槃，同寂灭相，得阿耨多罗三藐三菩提，将一切众生令出三界。<br>
      　　问曰：大乘云何破坏诸法？<br>
      　　答曰：佛说色从种种因缘生，无有坚实；如水波浪而成泡沫，暂见即灭，色亦如是。今世四大，先世行业因缘和合故而得成色，因缘灭故色亦俱灭，行无常道，转入空门。所以者何？诸法生灭，无有住时；若无住时，则无可取。<br>
      　　复次，有为相故，生时有灭，灭时有生；若已生，生无所用；若未生，生无所生法，与生亦不应有异。何以故？生若生法，应有生生，如是复应有生，是则无穷；若生生更无生者，生亦不应有生；若生无有生者，法亦不应有生。如是生不可得，灭亦如是。以是故，诸法空不生不灭，是为实。<br>
      　　复次，诸法若有者，终归于无；若后无者，初亦应无。如人著屐，初已有故，微细不觉；若初无故，则应常新；若后有故相，初亦有故。法亦如是，后有无故，初亦有无，以是故一切法应空。以众生颠倒，著内六情故，行者破是颠倒，名为内空。外空、内外空亦如是。<br>
      　　空空者，以空，破内空、外空、内外空；破是三空，故名为空空。<br>
      　　复次，先以法空，破内外法，复以此空，破是三空，是名空空。<br>
      　　复次，空三昧观五众空，得八圣道，断诸烦恼，得有余涅槃。先世业因缘身命尽时，欲放舍八道，故生空空三昧，是名空空。<br>
      　　问曰：空与空空有何等异？<br>
      　　答曰：空破五受众，空空破空。<br>
      　　问曰：空若是法，空为已破；空若非法，空何所破？<br>
      　　答曰：空破一切法，唯有空在；空破一切法已，空亦应舍；以是故，须是空空。<br>
      　　复次，空缘一切法，空空但缘空。如一健儿破一切贼，复更有人能破此健人；空空亦如是。又如服药，药能破病，病已得破，药亦应出；若药不出，则复是病。以空灭诸烦恼病，恐空复为患，是故以空舍空，是名空空。<br>
      　　大空者，声闻法中，法空为大空。如杂阿含大空经说：生因缘老死。若有人言，是老死，是人老死，二俱邪见。是人老死则众生空，是老死是法空。摩诃衍经说：十方、十方相空，是为大空。<br>
      　　问曰：十方空，何以名为大空？<br>
      　　答曰：东方无边故名为大，亦一切处有故名为大，遍一切色故名为大，常有故名为大，益世间故名为大，令众生不迷闷故名为大。如是大方能破，故名为大空。余空破因缘生法、作法，粗法易破，故不名为大；是方非因缘生法，非作法，微细法难破，故名为大空。<br>
      　　问曰：若佛法中无方，三无为虚空、智缘尽、非智缘尽亦所不摄，何以言，有方亦是常，是无为法，非因缘生法、非作法、微细法？<br>
      　　答曰：是方法，声闻论义中无。摩诃衍法中，以世俗谛故有；第一义中，一切法不可得，何况方？如五众和合，假名众生；方亦如是，四大造色和合中，分别此间、彼间等，假名为方。日出处是则东方，日没处是则西方，如是等是方相。是方自然常有故，非因缘生；亦不先无今有，今有后无，故非作法；非现前知故，是微细法。<br>
      　　问曰：方若如是，云何可破？<br>
      　　答曰：汝不闻我先说，以世俗谛故有，第一义故破。以俗谛有故，不堕断灭中；第一义破故，不堕常中。是名略说大空义。<br>
      　　问曰：第一义空亦能破无作法、无因缘法、细微法，何以不言大空？<br>
      　　答曰：前已得大名，故不名为大。今第一义名虽异，义实为大。出世间以涅槃为大，世间以方为大，以是故第一义亦是大空。<br>
      　　复次，破恶时大邪见故，名为大空。如行者以慈心缘东方一国土众生，复缘一国土众生，如是展转缘时，若谓尽缘东方国土，则堕边见；若谓未尽，则堕无边见；生是二见故，即失慈心。若以方空破是东方，则灭有边、无边见；若不以方空破东方者，则随东方心，随心不已，慈心则灭，邪心则生。譬如大海潮时，至其常限，水则旋还；鱼若不还，则漂在露地，有诸苦患；若鱼有智，则随水还，永得安隐。行者如是，若随心不还，则漂在邪见；若随心还，不失慈心。如是破恶时大邪见故，名为大空。<br>
      　　第一义空者，第一义名诸法实相，不破不坏故，是诸法实相亦空。何以故？无受无著故。若诸法实相有者，应受应著，以无实故，不受不著；若受著者，即是虚诳。<br>
      　　复次，诸法中第一法，名为涅槃。如阿毗昙中说：云何有上法？一切有为法及虚空，非智缘尽。云何无上法？智缘尽。智缘尽即是涅槃，涅槃中亦无涅槃相，涅槃空是第一义空。<br>
      　　问曰：若涅槃空无相，云何圣人乘三种乘入涅槃？又一切佛法，皆为涅槃故说。譬如众流，皆入于海。<br>
      　　答曰：有涅槃，是第一宝无上法。是有二种：一、有余涅槃，二、无余涅槃。爱等诸烦恼断，是名有余涅槃；圣人今世所受五众尽，更不复受，是名无余涅槃。不得言涅槃无，以众生闻涅槃名生邪见，著涅槃音声而作戏论若有若无，以破著故，说涅槃空。若人著有，是著世间；若著无，则著涅槃。破是凡人所著涅槃，不破圣人所得。何以故？圣人于一切法中不取相故。<br>
      　　复次，爱等诸烦恼，假名为缚；若修道，解是缚，得解脱，即名涅槃；更无有法名为涅槃。如人被械得脱，而作戏论：“是械，是脚，何者是解脱？”是人可笑，于脚械外更求解脱！众生亦如是，离五众械更求解脱法。<br>
      　　复次，一切法不离第一义，第一义不离诸法实相；能使诸法实相空，名为第一义空。如是等种种，名为第一义空。<br>
      　　有为空、无为空者，有为法，名因缘和合生，所谓五众、十二入、十八界等。无为法，名无因缘，常不生不灭如虚空。今有为法二因缘故空：一者、无我、无我所及常相，不变异不可得故空；二者、有为法有为法相空，不生不灭，无所有故。<br>
      　　问曰：我、我所及常相不可得故应空，云何言有为法有为法相空？<br>
      　　答曰：若无众生，法无所依。又无常故无住时，无住时故不可得知，是故法亦空。<br>
      　　问曰：有为法中，常相不可得。不可得者，为是众生空，为是法空？<br>
      　　答曰：有人言：“我心颠倒，故计我为常。”是常空，则入众生空。有人言：“以心为常。如梵天王说：是四大，四大造色悉皆无常，心意识是常。”是常空，则入法空。或有人言：“五众即是常，如色众虽复变化而亦不灭，余众如心说。”五众空，即是法空。是故常空，亦入法空中。<br>
      　　复次，有为法、无为法空者，行者观有为法、无为法实相，无有作者，因缘和合故有，皆是虚妄，从忆想分别生。不在内，不在外，不在两中间。凡夫颠倒见故有，智者于有为法不得其相，知但假名，以此假名导引凡夫；知其虚诳无实，无生无作，心无所著。<br>
      　　复次，诸贤圣人，不缘有为法而得道果，以观有为法空故，于有为法心不系著故。<br>
      　　复次，离有为则无无为。所以者何？有为法实相即是无为，无为相者则非有为，但为众生颠倒故分别说。有为相者，生、灭、住、异；无为相者，不生、不灭、不住、不异，是为入佛法之初门。若无为法有相者，则是有为。有为法生相者，则是集谛；灭相者则是尽谛；若不集则不作，若不作则无灭，是名无为法如实相。若得是诸法实相，则不复堕生、灭、住、异相中。是时不见有为法与无为法合，不见无为法与有为法合，于有为法、无为法不取相，是为无为法。所以者何？若分别有为法、无为法，则于有为、无为而有碍。若断诸忆想分别，灭诸缘；以无缘实智，不堕生数中，则得安隐常乐涅槃。<br>
      　　问曰：前五空皆别说，今有为、无为空，何以合说？<br>
      　　答曰：有为、无为法，相待而有，若除有为则无无为，若除无为则无有为，是二法摄一切法。行者观有为法无常、苦、空等过，知无为法所益处广，是故二事合说。<br>
      　　问曰：有为法，因缘和合生，无自性故空，此则可尔；无为法非因缘生法，无破无坏，常若虚空，云何空？<br>
      　　答曰：如先说，若除有为则无无为，有为实相即是无为。如有为空，无为亦空，以二事不异故。<br>
      　　复次，有人闻有为法过罪，而著无为法，以著故生诸结使。如阿毗昙中说：八十九有为法缘，六无为法缘，三当分别：欲界系，尽谛所断无明使，或有为缘，或无为缘。何者有为缘？尽谛所断有为法缘使相应无明使。何者无为缘？尽谛所断有为法缘使不相应无明使。色、无色界无明，亦如是。以此结使故，能起不善业，不善业故堕三恶道，是故言无为法空。无为缘使：疑、邪见、无明。疑者，于涅槃法中，有耶无耶？邪见者，若生心言定无涅槃。是邪疑相应无明，及独无明，合为无明使。<br>
      　　问曰：若云无为法空，与邪见何异？<br>
      　　答曰：邪见人不信涅槃，然后生心言定无涅槃法；无为空者，破取涅槃相，是为异。<br>
      　　复次，若人舍有为著无为，以著故，无为即成有为。以是故，虽破无为而非邪见，是名有为、无为空。<br>
      　　毕竟空者，以有为空、无为空，破诸法无有遗余，是名毕竟空。如漏尽阿罗汉，名毕竟清净，阿那含乃至离无所有处欲，不名毕竟清净。此亦如是，内空、外空、内外空、十方空、第一义空、有为空、无为空，更无有余不空法，是名毕竟空。<br>
      　　复次，若人七世、百千万亿无量世贵族，是名毕竟贵，不以一世、二三世贵族为真贵也。毕竟空亦如是，从本已来，因缘无有定实不空者。有人言：“今虽空，最初不空。”如天造物始，及冥初微尘，是等皆空。何以故？果无常，因亦无常。如虚空不作果，亦不作因；天及微尘等，亦应如是，若是常，不应生无常。若过去无定相，未来、现在世亦如是；于三世中无有一法定实不空者，是名毕竟空。<br>
      　　问曰：若三世都空，乃至微尘及一念无所有者，则是大可畏处！诸智慧人以禅定乐故舍世间乐，以涅槃乐故舍禅定乐；今毕竟空中乃至无有涅槃，依止何法得舍涅槃？<br>
      　　答曰：有著吾我人，以一、异相分别诸法，如是之人，则以为畏。如佛说：“凡夫人大惊怖处，所谓无我、无我所。”<br>
      　　复次，有为法有三世，以有漏法故生著处。涅槃名一切爱著断，云何于涅槃而求舍离？<br>
      　　复次，如比丘破四重禁，是名毕竟破戒，不任得道！又如作五逆罪，毕竟闭三善道！若取声闻证者，毕竟不得作佛。毕竟空亦如是，于一切法毕竟空，无复有余。<br>
      　　问曰：一切法毕竟空，是事不然！何以故？三世十方诸法，乃至法相、法住，必应有实。以有一法实故，余法为虚妄；若无一法实者，亦不应有诸虚妄法是毕竟空。<br>
      　　答曰：无有乃至一法实者。何以故？若有乃至一法实者，是法应若有为、若无为。若是有为，有为空中已破；若是无为，无为空中亦破。如是世间、出世间：若世间，内空、外空、内外空、大空已破；若出世间，第一义空已破。色法、无色法，有漏、无漏法等，亦如是。<br>
      　　复次，一切法皆毕竟空，是毕竟空亦空；空无有法故，亦无虚实相待。<br>
      　　复次，毕竟空者，破一切法令无遗余，故名毕竟空；若小有遗余，不名毕竟。若言相待故应有，是事不然！<br>
      　　问曰：诸法不尽空。何以故？因缘所生法空、而因缘不空。譬如梁椽因缘和合，故名舍，舍空而梁椽不应空！<br>
      　　答曰：因缘亦空，因缘不定故。譬如父子，父生故名为子，生子故名为父。<br>
      　　复次，最后因缘，无依止故；如山河、树木、众生之类，皆依止地，地依止水，水依止风，风依止虚空，虚空无所依止。若本无所依止，末亦无所依止；以是故，当知一切法毕竟空。<br>
      　　问曰：不然，诸法应有根本。如神通有所变化，所化虽虚，而化主不空！<br>
      　　答曰：凡夫人见所化物不久故谓之为空，化主久故谓之为实；圣人见化主复从前世业因缘和合生，今世复集诸善法得神通力，故能作化。如般若波罗蜜后品中说，有三种变化：烦恼变化、业变化、法变化（法法身也）。是故知化主亦空。<br>
      　　问曰：诸不牢固者，不实故应空；诸牢固物及实法，不应空。如大地、须弥山、大海水、日、月、金刚等色实法，牢固故不应空。所以者何？地及须弥常住竟劫；众川有竭，海则常满；日月周天，无有穷极。又如凡人所见，虚妄不真，故应空；圣人所得，如及法性、真际、涅槃相，应是实法，云何言毕竟皆空？<br>
      　　复次，有为法因缘生，故不实；无为法不从因缘生，故应实，复云何言毕竟空？<br>
      　　答曰：坚固不坚固不定，故皆空。所以者何？有人以此为坚固，有人以此为不坚固。如人以金刚为牢固；帝释手执，如人捉杖，不以为牢固。又不知破金刚因缘，故以为牢固；若知著龟骨上，以山羊角打破，则知不牢固。如七尺之身，以大海为深；罗睺阿修罗王立大海中，膝出水上；以两手隐须弥顶，下向观忉利天善见城，此则以海水为浅。若短寿人以地为常久牢固，长寿者见地无常不牢固。如佛说七日喻经，佛告诸比丘：“一切有为法，无常变异，皆归磨灭。劫欲尽时，大旱积久，药草树木，皆悉焦枯。有第二日出，诸小流水，皆悉干竭。第三日出，大河流水，亦都涸尽。第四日出，阎浮提中四大河及阿那婆达多池，皆亦空竭。第五日出，大海干涸。第六日出，大地、须弥山等，皆悉烟出，如陶烧器。第七日出，悉皆炽然，无复烟气；地及须弥乃至梵天，火皆燃满。尔时，新生光音天者，见火怖畏言：‘既烧梵宫，将无至此？’先生诸天慰喻后生天言：‘曾已有此，正烧梵宫，于彼而灭，不来至此。’烧三千大千世界已，无复灰炭！”佛语比丘：“如此大事，谁信之者？唯有眼见，乃能信耳！又比丘，过去时，须涅多罗外道师，离欲行四梵行，无量弟子亦得离欲。须涅多罗作是念：‘我不应与弟子同生一处，今当深修慈心。’此人以深思慈故，生光音天。”佛言：“须涅多罗者，我身是也；我是时眼见此事。以是故，当知牢固实物，皆悉归灭！”<br>
      　　问曰：汝说毕竟空，何以说无常事？毕竟空今即是空，无常今有后空！<br>
      　　答曰：无常则是空之初门。若谛了无常，诸法则空。以是故，圣人初以四行观世间无常；若见所著物无常，无常则能生苦，苦故心生厌离。若无常、空相，则不可取，如幻如化，是名为空。外物既空，内主亦空，是名无我。<br>
      　　复次，毕竟空是为真空。有二种众生：一、多习爱，二、多习见。爱多者，喜生著，以所著无常，故生忧苦。为是人说：“汝所著物无常坏故，汝则为之生苦。若此所著物生苦者，不应生著！”是名说无作解脱门。见多者，为分别诸法，以不知实故而著邪见；为是人故直说诸法毕竟空。<br>
      　　复次，若有所说，皆是可破，可破故空；所见既空，见主亦空，是名毕竟空。汝言圣人所得法应实者，以圣人法能灭三毒，非颠倒虚诳，能令众生离老病死苦，得至涅槃。是虽名实，皆从因缘和合生故，先无今有、今有后无故，不可受、不可著故，亦空非实。如佛说筏喻经：善法尚应舍，何况不善！<br>
      　　复次，圣人有为无漏法，从有漏法缘生；有漏法虚妄不实缘所生法，云何为实？离有为法，无无为法。如先说：有为法实相，即是无为法。以是故，一切法毕竟不可得故，名为毕竟空。<br>
      　　无始空者，世间若众生、若法，皆无有始。如今生从前世因缘有，前世复从前世有，如是展转，无有众生始。法亦如是。何以故？若先生后死，则不从死故生，生亦无死；若先死后有生，则无因无缘，亦不生而有死，以是故，一切法则无有始。如经中说，佛语诸比丘：“众生无有始，无明覆，爱所系，往来生死，始不可得。”破是无始法，故名为无始空。<br>
      　　问曰：无始是实，不应破。何以故？若众生及法有始者，即堕边见，亦堕无因见。远离如是等过，故应说众生及法无始；今以无始空破是无始，则还堕有始见。<br>
      　　答曰：今以无始空破无始见，又不堕有始见。譬如救人于火，不应著深水中。今破是无始，亦不著有始中，是则行于中道！<br>
      　　问曰：云何破无始？<br>
      　　答曰：以无穷故，若无穷则无后，无穷无后，则亦无中。若无始，则为破一切智人。所以者何？若世间无穷，则不知其始，不知始故，则无一切智人；若有一切智人，不名无始！<br>
      　　复次，若取众生相，又取诸法一相、异相，以此一、异相，从今世推前世，从前世复推前世；如是展转，众生及法始不可得，则生无始见。是见虚妄，以一、异为本，是故应破。如有为空破有为法，是有为空即复为患；复以无为空破无为法。今以无始破有始，无始即复为患；复以无始空破是无始，是名无始空。<br>
      　　问曰：若尔者，佛何以说众生往来生死，本际不可得？<br>
      　　答曰：欲令众生知久远已来，往来生死为大苦，生厌患心。如经说：一人在世间，计一劫中受身被害时，聚集诸血，多于海水；啼泣出泪，及饮母乳，皆亦如是。积集身骨，过于毗浮罗山。譬喻斩天下草木为二寸筹，数其父、祖、曾祖，犹不能尽；又如尽以地为泥丸，数其母及曾祖母，犹亦不尽。如是等无量劫中，受生死苦恼，初始不可得故，心生怖畏，断诸结使。如无常虽为边，而佛以是无常而度众生；无始亦如是，虽为是边，亦以是无始而度众生。为度众生，令生厌心，故说有无始，非为实有无始。所以者何？实有无始，不应说无始空！<br>
      　　问曰：若无始非实法，云何以度人？<br>
      　　答曰：实法中无度人。诸可说法语言度人，皆是有为虚诳法。佛以方便力故，说是无始，以无著心说，故受者亦得无著，无著故则生厌离。<br>
      　　复次，以宿命智见众生生死相续无穷，是时为实。若以慧眼，则见众生及法毕竟空；以是故说无始空。如般若波罗蜜中说：常观不实，无常观亦不实；苦观不实，乐观亦不实；而佛说常、乐为倒，无常、苦为谛。以众生多著常、乐，不著无常、苦，是故以无常、苦谛，破是常、乐倒。以是故，说无常、苦为谛；若众生著无常、苦者，说无常、苦亦空。有始、无始亦如是。无始，能破著始倒；若著无始，复以无始为空，是名无始空。<br>
      　　问曰：有始法亦是邪见，应当破，何以但破无始？<br>
      　　答曰：有始是大惑。所以者何？若有始者，初身则无罪福因缘而生善恶处；若从罪福因缘而生，不名为初身。何以故？若有罪福，则从前身受后身故。若世间无始，无如是咎。是故菩萨先已舍是粗恶邪见。菩萨常习用无始，念众生故说无始，常行因缘法故，言法无始。未得一切智故，或于无始中错谬，是故说无始空。<br>
      　　复次，无始已破有始，不须空破有始，今欲破无始，故说无始空。<br>
      　　问曰：若无始破有始者，有始亦能破无始，汝何以言但以空破无始？<br>
      　　答曰：是二虽皆邪见，而有差别：有始，起诸烦恼邪见因缘；无始，起慈悲及正见因缘。所以者何？念众生受无始世苦恼而生悲心，知从身次第生身相续不断，便知罪福果报而生正见。若人不著无始，即是助道善法；若取相生著，即是邪见，如常、无常见。有始见虽破无始见，不能毕竟破无始，无始能毕竟破有始，是故无始为胜。如善破不善，不善破善，虽互相破，而善能毕竟破恶；如得贤圣道，永不作恶。恶法则不然，势力微薄故。如人虽起五逆罪，断善根，堕地狱，久不过一劫因缘得脱地狱，终成道果。无始、有始优劣不同，亦如是。以无始力大故，能破有始，是故不说有始空。<br>
      　　散空者，散名别离相，如诸法和合故有。如车以辐、辋、辕、毂，众合为车，若离散各在一处，则失车名。五众和合因缘，故名为人；若别离五众，人不可得。<br>
      　　问曰：若如是说，但破假名而不破色；亦如离散辐辋，可破车名，不破辐辋。散空亦如是，但离散五众，可破人而不破色等五众！<br>
      　　答曰：色等亦是假名破。所以者何？和合微尘假名为色故。<br>
      　　问曰：我不受微尘，今以可见者为色，是实为有，云何散而为空？<br>
      　　答曰：若除微尘，四大和合因缘生出可见色，亦是假名。如四方风和合，扇水则生沫聚，四大和合成色亦如是；若离散四大，则无有色。<br>
      　　复次，是色以香、味、触及四大和合，故有色可见，除诸香、味、触等更无别色。以智分别，各各离散，色不可得。若色实有，舍此诸法，应别有色而更无别。是故经言：所有色皆从四大和合有，和合有故皆是假名，假名故可散。<br>
      　　问曰：色假名故可散，四众无色，云何可散？<br>
      　　答曰：四阴亦是假名，生、老、住，无常观故，散而为空。所以者何？生时异，老时异，住时异，无常时异故。<br>
      　　复次，三世中观是四众，皆亦散灭。<br>
      　　复次，心随所缘，缘灭则灭，缘破则破。<br>
      　　复次，此四众不定，随缘生故。譬如火，随所烧处为名；若离烧处，火不可得。因眼缘色生眼识，若离所缘，识不可得；余情识亦如是。如经中说，佛告罗陀：“此色众破坏散灭，令无所有。”余众亦如是，是名散空。<br>
      　　复次，譬如小儿，聚土为台殿、城郭、闾里、宫舍，或名米，或名为面，爱著守护；日暮将归，其心舍离，蹋坏散灭。凡夫人亦如是，未离欲故，于诸法中生爱著心；若得离欲，见诸法皆散坏弃舍，是名散空。<br>
      　　复次，诸法合集故，各有名字，凡夫人随逐名字，生颠倒染著；佛为说法，当观其实，莫逐名字，有无皆空。如迦旃延经说；观集谛则无无见，观灭谛则无有见。如是种种因缘，是名散空。<br>
      　　性空者，诸法性常空；假来相续故，似若不空。譬如水性自冷，假火故热，止火停久，水则还冷。诸法性亦如是，未生时空无所有，如水性常冷；诸法众缘和合故有，如水得火成热；众缘若少若无，则无有法，如火灭汤冷。如经说：眼空，无我、无我所。何以故？性自尔！耳、鼻、舌、身、意，色乃至法等，亦复如是。<br>
      　　问曰：此经说我、我所空，是为众生空，不说法空，云何证性空？<br>
      　　答曰：此中但说性空，不说众生空及法空。性空有二种：一者、于十二入中无我、无我所；二者、十二入相自空。无我、无我所，是声闻论中说。摩诃衍法说：十二入我、我所无故空，十二入性无故空。<br>
      　　复次，若无我、无我所，自然得法空。以人著我及我所故，佛但说无我、无我所；如是应当知一切法空。若我、我所法尚不著，何况余法？以是故，众生空、法空，终归一义，是名性空。<br>
      　　复次，性名自有，不待因缘；若待因缘，则是作法，不名为性。诸法中皆无性。何以故？一切有为法皆从因缘生，因缘生则是作法；若不从因缘和合则是无法。如是一切诸法性不可得故，名为性空。<br>
      　　问曰：毕竟空无所有，则是性空，今何以重说？<br>
      　　答曰：毕竟空者，名为无有遗余；性空者，名为本来常尔。如水性冷，假火故热，止火则还冷。毕竟空如虚空，常不生不灭，不垢不净，云何言同？<br>
      　　复次，诸法毕竟空。何以故？性不可得故。诸法性空。何以故？毕竟空故。<br>
      　　复次，性空，多是菩萨所行；毕竟空，多是诸佛所行。何以故？性空中，但有因缘和合，无有实性；毕竟空，三世清净。有如是等差别。<br>
      　　复次，一切诸法性有二种、一者、总性，二者、别性。总性者，无常、苦、空、无我，无生无灭，无来无去，无入无出等。别性者，如火热性、水湿性，心为识性。如人喜作诸恶，故名为恶性；好集善事，故名为善性。如十力经中说：佛知世间种种性，如是诸性皆空，是名性空。何以故？若无常性是实，应失业果报。所以者何？生灭过去不住故，六情亦不受尘，亦无积习因缘；若无积习，则无诵经、坐禅等。以是故，知无常性不可得；无常尚不可得，何况常相？<br>
      　　复次，苦性亦不可得。若实有是苦，则不应生染著心。若人厌畏苦痛，于诸乐中亦应厌畏；佛亦不应说三受，苦、乐、不苦不乐；亦不应苦中生瞋，乐中生爱，不苦不乐中生痴。若一相者，乐中应生瞋，苦中应生爱，但是事不然！如是等苦性，尚不可得，何况乐性虚妄而可得？<br>
      　　复次，空相亦不可得。所以者何？若有空相，则无罪福；无罪福故，亦无今世、后世。<br>
      　　复次，诸法相待有。所以者何？若有空，应当有实；若有实，应当有空。空性尚无，何况有实？<br>
      　　复次，若无我者，则无缚无解，亦无从今世至后世受罪福，亦无业因缘果报；如是等因缘，知无我性尚不可得，何况我性？<br>
      　　复次，无生无灭性亦不实。何以故？若实，则堕常见；若一切法常，则无罪无福。若有者常有，无者常无；若无者不生，有者不失。如不生不灭性不可得，何况生灭性？无来无去，无入无出等，诸总性亦如是。<br>
      　　复次，诸法别性，是亦不然！何以故？如火能烧，造色能照，二法和合，故名为火。若离是二法有火者，应别有用；而无别用，以是故，知火是假名，亦无有实。若实无火法，云何言热是火性？<br>
      　　复次，热性从众缘生，内有身根，外有色触，和合生身识，觉知有热；若未和合时，则无热性，以是故，知热非火性。<br>
      　　复次，若火实有热性，云何有人入火不烧，及人身中火而不烧身？空中火，水不能灭？以火无有定热性故，神通力故，火不能烧身；业因缘，五藏不爇；神龙力故，水不能灭。<br>
      　　复次，若热性与火异，火则非热；若热与火一，云何言热是火性？余性亦如是。是总性、别性无故，名为性空。<br>
      　　复次，性空者，从本已来空。如世间人，谓虚妄不久者是空；如须弥、金刚等物，及圣人所知，以为真实不空。欲断此疑故，佛说是虽坚固相续久住，皆亦性空。圣人智慧，虽度众生，破诸烦恼，性不可得故，是亦为空。又人谓五众、十二入、十八界皆空，但如、法性、实际，是其实性。佛欲断此疑故，但分别说五众，如、法性、实际，皆亦是空，是名性空。<br>
      　　复次，有为性三相，生、住、灭；无为性亦三相，不生、不住、不灭。有为性尚空，何况有为法！无为性尚空，何况无为法！以是种种因缘，性不可得，名为性空。<br>
      　　自相空者，一切法有二种相：总相，别相。是二相空，故名为相空。<br>
      　　问曰：何等是总相？何等是别相？<br>
      　　答曰：总相者，如无常等；别相者，诸法虽皆无常，而各有别相，如地有坚相、火为热相。<br>
      　　问曰：先已说性，今说相，性、相有何等异？<br>
      　　答曰：有人言：“其实无异，名有差别。说性则为说相，说相则为说性；譬如说火性即是热相，说热相即是火性。”有人言：“性相小有差别，性言其体，相言可识。”如释子受持禁戒，是其性；剃发、割截染衣，是其相。梵志自受其法，是其性；顶有周罗，执三歧杖，是其相。如火热是其性，烟是其相。近为性，远为相。相不定从身出，性则言其实。如见黄色为金相而内是铜，火烧石磨，知非金性。如人恭敬供养时，似是善人，是为相；骂詈毁辱，忿然瞋恚，是其性。性相、内外、远近、初后，有如是差别。是诸相皆空，名为相空。<br>
      　　如说一切有为法，皆是无常相。所以者何？生灭不住故，先无今有、已有还无故，属诸因缘故，虚诳不真故，无常因缘生故，众合因缘起故。如是等因缘，故一切有为法是无常相。能生身心恼故，名为苦：身四威仪无不苦故，苦圣谛故，圣人舍不受故，无时不恼故，无常故，如是等因缘，名为苦相。离我所故空，因缘和合生故空，无常、苦、空、无我故名为空，始终不可得故空，诳心故名为空，贤圣一切法不著故名为空，以无相、无作解脱门故名为空，诸法实相无量无数故名为空，断一切语言道故名为空，灭一切心行故名为空，诸佛、辟支佛、阿罗汉入而不出故名为空。如是等因缘故，是名为空。无常、苦、空故无我，不自在故无我，无主故名为无我；诸法无不从因缘生，从因缘生故无我，无相无作故无我，假名字故无我，身见颠倒故无我，断我心得道故无我。以是种种，名为无我。如是等名总相。别相者，地坚相、火热相、水湿相、风动相；眼识依处名眼相，耳、鼻、舌、身亦如是；识觉相，智慧相，慧智相；舍为施相，不悔不恼为持戒相，心不变异为忍相，发勤为精进相，摄心为禅相，无所著为智慧相，能成事为方便相；识作生灭为世间相，无识为涅槃相。如是等诸法各有别相，知是诸相皆空，是名自相空。余义如性空中说，性、相义同故。<br>
      　　问曰：何以不但说相空，而说自相空？<br>
      　　答曰：若说相空，不说法体空；说自相空，即法体空。<br>
      　　复次，众法和合，故一法生；是一法空，如是等一一法皆空。今和合因缘法，展转皆亦空，一切法各各自相空，以是故，名为自相空。<br>
      　　问曰：若一切法各各自相空，云何复有所说？<br>
      　　答曰：众生颠倒故，以一相、异相、总相、别相等，而著诸法，为断是故而有所说。如是等因缘，名为自相空。<br>
      　　一切法空者，一切法，名五众、十二入、十八界等；是诸法皆入种种门，所谓一切法有相、知相、识相、缘相、增上相、因相、果相、总相、别相、依相。<br>
      　　问曰：云何一切法有相？<br>
      　　答曰：一切法有好有丑、有内有外，一切法有心生，故名为有。<br>
      　　问曰：无法中云何言有相？<br>
      　　答曰：若无法不名为法，但以遮有故，名字为无法；若实有无法，则名为有；是故说一切法有相。<br>
      　　知相者，苦法智、苦比智能知苦谛，集法智、集比智能知集谛，灭法智、灭比智能知灭谛，道法智、道比智能知道谛。及世俗善智，能知苦，能知集，能知灭，能知道；亦能知虚空，非智缘灭，是名一切法知相。<br>
      　　识相者，眼识能知色，耳识能知声，鼻识能知香，舌识能知味，身识能知触，意识能知法。能知眼、能知色、能知眼识；能知耳、能知声、能知耳识；能知鼻、能知香、能知鼻识；能知舌、能知味、能知舌识；能知身、能知触、能知身识；能知意、能知法、能知意识。是名识相。<br>
      　　缘相者，眼识及眼识相应诸法能缘色，耳识及耳识相应诸法能缘声，鼻识及鼻识相应诸法能缘香，舌识及舌识相应诸法能缘味，身识及身识相应诸法能缘触，意识及意识相应诸法能缘法。能缘眼、能缘色、能缘眼识；能缘耳、能缘声、能缘耳识；能缘鼻、能缘香、能缘鼻识；能缘舌、能缘味、能缘舌识；能缘身、能缘触、能缘身识；能缘意、能缘法、能缘意识。是名缘相。<br>
      　　增上相者，一切有为法，各各增上。无为法亦于有为法有增上，是名增上相。<br>
      　　因果相者，一切法各各为因，各各为果，是名因果相。<br>
      　　总相、别相者，一切法中，各各为总相、别相。如马是总相，白是别相；如人是总相，若失一耳，则是别相。如是各各展转，皆有总相、别相，是为总相、别相。<br>
      　　依相者，诸法各共相依止，如草木山河依止于地，地依止水，是一切各各相依，是名依止相。如是等一法门相，摄一切法。<br>
      　　复次，二法门摄一切法，所谓色、无色法，可见、不可见法，有对、无对法，有漏法、无漏法，有为法、无为法，内法、外法，观法、缘法，有法、无法，如是等种种二法门相。三、四、五、六，乃至无量法门相，摄一切法。是诸法皆空，如上说。<br>
      　　问曰：若皆空者，何以说一切法种种名字？<br>
      　　答曰：凡夫人于空法中，无明颠倒取相，故生爱等诸烦恼，因烦恼故起种种业，起种种业故入种种道，入种种道故受种种身，受种种身故受种种苦乐。如蚕出丝无所因，自从已出而自缠裹，受烧煮苦。圣人清净智慧力故，分别一切法本末皆空，欲度众生故说其著处，所谓五众、十二入、十八界等：“汝但以无明故，而生五众等自作自著！”若圣人但说空者，不能得道，以无所因、无所厌故。<br>
      　　问曰：汝言一切法空，是事不然！何以故？一切法各各自相摄故。如地坚相、水湿相、火热相、风动相，心为识相，慧为知相；如是一切法，各自住其相，云何言空？<br>
      　　答曰：性空，自相空中已破，今当更说。相不定故不应是相，如酥、蜜、胶、蜡等，皆是地相，与火合故，自舍其相，转成湿相；金、银、铜、铁与火合故，亦自舍其相，变为水相；如水得寒成冰，转为地相；如人醉睡，入无心定，冻冰中鱼，皆无心识，舍其心相，无所觉知；如慧为知相，入诸法实相，则无所觉知，自舍知相。是故诸法无有定相。<br>
      　　复次，若谓诸法定相，是亦不然！所以者何？如未来法相，不应来至现在，若至现在，则舍未来相；若不舍未来相入现在者，未来则是现在，为无未来果报；若现在入过去，则舍现在相；若不舍现在相入过去，过去则是现在。如是等过，则知诸法无有定相。<br>
      　　复次，若谓有为法，定有三相，生、住、灭；无为法亦有三相，不生、不住、不灭。汝以未来世中，非智缘灭法，是有为法而无有为相。若汝谓以非智缘尽是灭相，是亦不然！所以者何？无常尽，是名灭相，非以非智缘灭故名为灭相。如是等种种，无有定相；若有定相而不空者，是事不然！<br>
      　　问曰：应实有法不空。所以者何？凡夫、圣人所知各异，凡夫所知是虚妄，圣人所知是实。依实圣智故舍虚妄法，不可依虚妄舍虚妄！<br>
      　　答曰：为破凡夫所知，故名为圣智。若无凡夫法，则无圣法，如无病则无药。是故经言：离凡夫法更无圣法，凡夫法性即是圣法。<br>
      　　复次，圣人于诸法不取相亦不著，是故圣法为真实；凡夫于诸法取相亦著，故以凡夫人法为虚妄。圣人虽用而不取相，不取相故则无定相，如是不应为难！于凡夫地著法分别，是圣法、是凡夫法；若于贤圣地，则无所分别，为断众生病，故言是虚、是实。如说：佛语非虚非实，非缚非解，不一不异，是故无所分别，清净如虚空。<br>
      　　复次，若法不悉空，不应说不戏论为智人相！亦不应说不受不著、无所依止、空、无相、无作名为真法！<br>
      　　问曰：若一切法空，即亦是实，云何言无实？<br>
      　　答曰：若一切法空，假令有法，已入一切法中破；若无法，不应致难！<br>
      　　问曰：若一切法空是实，佛三藏中，何以多说无常、苦、空、无我法？如经说，佛告诸比丘：“为汝说法，名为第一义空。何等是第一义空？眼生无所从来，灭亦无所去，但有业有业果报，作者不可得！耳、鼻、舌、身、意，亦复如是。”是中若说生无所从来，灭亦无所去，是常法不可得故无常；但有业及业果报，而作者不可得，是为声闻法中第一义空，云何言一切法空？<br>
      　　答曰：我，是一切诸烦恼根本，先著五众为我，然后著外物为我所；我所缚故而生贪恚，贪恚因缘故起诸业。如佛说无作者，则破一切法中我；若说眼无所从来，灭亦无所去，则说眼无常，若无常即是苦，苦即是非我、我所。我、我所无故，于一切法中心无所著，心无所著故，则不生结使，不生结使，何用说空！以是故，三藏中，多说无常、苦、空、无我，不多说一切法空。<br>
      　　复次，众生虽闻佛说无常、苦、无我，而戏论诸法，为是人故说诸法空；若无我亦无我所，若无我、无我所，是即入空义。<br>
      　　问曰：佛何以说有业有果报？若有业有果报，是则不空！<br>
      　　答曰：佛说法有二种：一者、无我，二者、无法。为著见神有常者，故为说无作者；为著断灭见者，故为说有业有业果报。若人闻说无作者，转堕断灭见中，为说有业有业果报。此五众能起业而不至后世，此五众因缘，生五众受业果报相续，故说受业果报。如母子身虽异，而因缘相续故，如母服药，儿病则瘥。如是今世后世五众虽异，而罪福业因缘相续故，从今世五众因缘，受后世五众果报。<br>
      　　复次，有人求诸法相著一法，若有若无、若常若无常等；以著法故，自法生爱，他法生恚，而起恶业；为是人故说诸法空，诸法空则无有法。所以者何？所可爱法能生结使，能生结使则是无明因缘，若生无明，云何是实？是为法空。<br>
      　　复次，众生有二种：一者、著世间，二者、求出世间。求出世间，有上、中、下。上者利根，大心求佛道；中者中根，求辟支佛道；下者钝根，求声闻道。为求佛道者，说六波罗蜜及法空；为求辟支佛者，说十二因缘及独行法；为求声闻者，说众生空及四真谛法。声闻畏恶生死，闻众生空，及四真谛，无常、苦、空、无我，不戏论诸法。如围中有鹿，既被毒箭，一向求脱，更无他念。辟支佛虽厌老病死，犹能少观甚深因缘，亦能少度众生。譬如犀在围中，虽被毒箭，犹能顾恋其子。菩萨虽厌老病死，能观诸法实相，究尽深入十二因缘，通达法空，入无量法性。譬如白香象王在猎围中，虽被箭射，顾视猎者心无所畏，及将营从安步而去。以是故，三藏中不多说法空。或有利根梵志，求诸法实相，不厌老病死，著种种法相，为是故说法空。所谓先尼梵志，不说五众即是实，亦不说离五众是实。复有强论梵志，佛答：“我法中不受有无，汝何所论有无？是戏论法，结使生处。”及杂阿含中大空经说二种空：众生空、法空。罗陀经中说：色众破裂分散，令无所有。筏喻经中说：法尚应舍，何况非法？波罗延经利众经中说：智者于一切法不受不著，若受著法则生戏论，若无所依止则无所论。诸得道圣人于诸法无取无舍，若无取舍，能离一切诸见。如是等三藏中处处说法空，是名为一切法空。<br>
      　　不可得空者，有人言：“于众、界、入中，我法、常法不可得，故名为不可得空。”有人言：“诸因缘中求法不可得，如五指中拳不可得，故名为不可得空。”有人言：“一切法及因缘，毕竟不可得，故名为不可得空。”<br>
      　　问曰：何以故名不可得空？为智力少故不可得，为实无故不可得？<br>
      　　答曰：诸法实无故不可得，非智力少也。<br>
      　　问曰：若尔者，与毕竟空、自相空无异，今何以故更说不可得空？<br>
      　　答曰：若人闻上诸空都无所有，心怀怖畏生疑，今说所以空因缘，以求索不可得故，为说不可得空。断是疑怖故，佛说不可得空。所以者何？佛言：“我从初发心乃至成佛，及十方佛，于诸法中求实不可得，是名不可得空。”<br>
      　　问曰：何事不可得？<br>
      　　答曰：一切法乃至无余涅槃不可得故，名为不可得空。<br>
      　　复次，行者得是不可得空，不得三毒、四流、四缚、五盖、六爱、七使、八邪、九结、十恶，诸弊恶垢缚等都不可得故，名为不可得空。<br>
      　　问曰：若尔者，行是不可得空，得何等法？<br>
      　　答曰：得戒、定、慧，得四沙门果、五根、五无学众、六舍法、七觉分、八圣道分、九次第定、十无学法，得如是等，是声闻法。若得般若波罗蜜，则具足六波罗蜜，及十地诸功德。<br>
      　　问曰：上言一切法乃至涅槃不可得，今何以言得戒、定、慧，乃至十地诸功德法？<br>
      　　答曰：是法虽得，皆趣不可得空：无受著故，是名不可得；为无为法故，名不可得；圣谛故，名不可得；第一义谛故，名不可得。圣人虽得诸功德，入无余涅槃故，不以为得；凡夫人以为大得。如师子虽有所作，不自以为奇，余众生见以为希有。圣人虽有所得而不以为得，是名为不可得空。<br>
      　　无法空、有法空、无法有法空者，无法空者，有人言：“无法、名法已灭，是灭无故，名无法空。”有法空者，诸法因缘和合生，故有法，有法无故，名有法空。无法有法空者，取无法有法相不可得，是为无法有法空。<br>
      　　复次，观无法有法空，故名无法有法空。<br>
      　　复次，行者观诸法生、灭，若有门、若无门，生门生喜，灭门生忧。行者观生法空则灭喜心，观灭法空则灭忧心。所以者何？生无所得，灭无所失，除世间贪忧故，是名无法有法空。<br>
      　　复次，十八空中，初三品空，破一切法；后三空，亦破一切法。有法空，破一切法生时、住时；无法空，破一切法灭时；无法有法空，生、灭一时俱破。<br>
      　　复次，有人言：“过去、未来法空，是名无法空；现在及无为法空，是名有法空。何以故？过去法灭失、变异归无；未来法因缘未和合，未生、未有，未出、未起，以是故名无法。观知现在法及无为法现有，是名有法。是二俱空，故名为无法有法空。”<br>
      　　复次，有人言：“无为法无生、住、灭，是名无法；有为法生、住、灭，是名有法。如是等空，名为无法有法空。”是为菩萨欲住内空乃至无法有法空，当学般若波罗蜜。</p>
<div class="jwbt-box"><div class="jwbt"><a name=j1163-02-26><a href="1163-02.htm#MENU-top">大智度论卷第三十二</div></a></a>
<div class="jwbtbm"><a name=j1163-02-27><a href="1163-02.htm#MENU-top">释初品中四缘义</div></div></a></a>
<p>　　【经】“菩萨摩诃萨欲知诸法因缘、次第缘、缘缘、增上缘，当学般若波罗蜜！”　　<br>
      　　【论】一切有为法，皆从四缘生，所谓因缘、次第缘、缘缘、增上缘。因缘者，相应因、共生因、自种因、遍因、报因，是五因名为因缘。<br>
      　　复次，一切有为法，亦名因缘。次第缘者，除阿罗汉过去、现在末后心心数法，诸余过去、现在心心数法，能与次第，是名次第缘。缘缘、增上缘者，一切法。<br>
      　　复次，菩萨欲知四缘自相、共相，当学般若波罗蜜。<br>
      　　问曰：如般若波罗蜜中，四缘皆不可得。所以者何？若因中先有果，是事不然；因中先无，亦不然。若先有，则无因；若先无，以何为因？若先无而有者，亦可从无因而生。<br>
      　　复次，见果从因生，故名之为因；若先无果，云何名因？<br>
      　　复次，若果从因生，果则属因，因不自在，更属余因；若因不自在者，云何言果但从此因生？如是种种，则知无因缘。又过去心心数法都灭，无所能作，云何能为次第缘？现在有心则无次第，若与未来欲生心次第者，未来则未有，云何与次第？如是等则无次第缘。如一切法无相无缘，云何言缘缘？若一切法无所属，无所依，皆平等，云何言增上缘？如是四缘不可得，云何说欲知四缘，当学般若波罗蜜？<br>
      　　答曰：汝不知般若波罗蜜相，以是故说般若波罗蜜中，四缘皆不可得。般若波罗蜜，于一切法无所舍、无所破，毕竟清净，无诸戏论。如佛说有四缘，但以少智之人，著于四缘而生邪论，为破著故，说言诸法实空，无所破。如心法从内外处因缘和合生，是心如幻、如梦，虚诳无有定性，心数法亦如是。是心共生心数法，所谓受、想、思等。是心数法，同相、同缘故，名为相应。心以心数法相应为因，心数法以心相应为因，是名相应因。相应因者，譬如亲友知识，和合成事。共生因者，一切有为法，各有共生因，以共生故更相佐助；譬如兄弟同生，故互相成济。自种因者，过去善种，现在、未来善法因；过去、现在善种，未来善法因。不善、无记亦如是。如是一切法，各有自种因。遍因者，苦谛、集谛所断结使一切垢法因，是名遍因。报因者，行业因缘故，得善恶果报，是为报因。是五因名为因缘。心心数法次第相续无间故，名为次第缘。心心数法，缘尘故生，是名缘缘。诸法生时，不相障碍，是为无障。<br>
      　　复次，心心数法从四缘生；无想、灭尽定从三缘生，除缘缘；诸余心不相应诸行及色，从二缘生，除次第缘、缘缘。有为法性羸故，无有从一缘生。报生心心数法，从五因生；不隐没无记，非垢法故，除遍因。诸烦恼亦从五因生，除报因。何以故？诸烦恼是隐没，报是不隐没，故除报因。报生色及心不相应诸行，从四因生：非心心数法，故除相应因；不隐没无记法，故除遍因。染污色及心不相应诸行，亦从四因生：非心心数法，故除相应因；垢故除报因。诸余心心数法，除初无漏心，皆从四因生，除报因、遍因。所以者何？非无记故除报因，非垢故除遍因。诸余不相应法，所谓色、心不相应诸行，若有自种因，则从三因生，除相应因、报因、遍因；若无自种因，则从二因生，共生因、无障因。初无漏心心数法，从三因生，相应因、共生因、无障因。是初无漏心中色及心不相应诸行，从二因生，共生因、无障因；无有法从一因生、若六因生。是名四缘。<br>
      　　菩萨行般若波罗蜜，如是观四缘，心无所著；虽分别是法，而知其空，皆如幻化；幻化中虽有种种别异，智者观之，知无有实，但诳于眼。为分别知凡夫人法，皆是颠倒虚诳而无有实，故有四缘。如是云何为实？贤圣法因，从凡夫法生故，亦是不实，如先十八空中说。菩萨于般若波罗蜜中，无有一法定性可取故，则不可破。以众生著因缘空法故，名为可破。譬如小儿见水中月，心生爱著，欲取而不能得，心怀忧恼！智者教言：“虽可眼见，不可手捉。”但破可取，不破可见！菩萨观知诸法从四缘生，而不取四缘中定相。四缘和合生，如水中月，虽为虚诳无所有，要从水月因缘生，不从余缘有。诸法亦如是，各自从因缘生，亦无定实，以是故说：菩萨欲如实知因缘、次第缘、缘缘、增上缘相，当学般若波罗蜜。<br>
      　　问曰：若欲广知四缘义，应学阿毗昙，云何此中欲知四缘义，当学般若波罗蜜？<br>
      　　答曰：阿毗昙四缘义，初学如得其实，求之转深，入于邪见，如上破四缘义中说。<br>
      　　复次，诸法所因，因于四缘，四缘复何所因？若有因则无穷，若无穷则无始，若无始则无因。若然者，一切法皆应无因！若有始，始则无所因，若无所因而有，则不待因缘。若然者，一切诸法亦不待因缘而有！<br>
      　　复次，诸法从因缘生，有二种：若因缘中先有，则不待因缘而生，则非因缘；若因缘中先无，则无各各因缘。以戏论四缘故，有如是等过。如般若波罗蜜不可得空，无如是等失。如世间人，耳目所睹生老病死，是则为有；细求其相，则不可得。以是故，般若波罗蜜中，但除邪见而不破四缘。是故言：欲知四缘相，当学般若波罗蜜。</p>
      <p>　　【经】“欲知诸法如、法性、实际，当学般若波罗蜜！舍利弗，菩萨摩诃萨应如是住般若波罗蜜！”　　<br>
      　　【论】诸法如，有二种：一者、各各相，二者、实相。各各相者，如地坚相、水湿相、火热相、风动相，如是等分别诸法，各自有相。实相者，于各各相中分别，求实不可得，不可破，无诸过失。如自相空中说：地若实是坚相者，何以故胶、蜡等与火会时，舍其自性？有神通人，入地如水。又分散木石，则失坚相。又破地以为微尘，以方破尘，终归于空，亦失坚相。如是推求地相则不可得，若不可得，其实皆空，空则是地之实相。一切别相，皆亦如是。是名为如。<br>
      　　法性者，如前说各各法空，空有差品，是为如；同为一空，是为法性。是法性亦有二种：一者、用无著心分别诸法，各自有性；二者、名无量法，所谓诸法实相。如持心经说：法性无量，声闻人虽得法性，以智有量故，不能无量说。如人虽到大海，以器小故，不能取无量水，是为法性。<br>
      　　实际者，以法性为实证，故为际。又如阿罗汉，名为住于实际。<br>
      　　问曰：如、法性、实际，是三事为一、为异？若一，云何说三？若三，今应当分别说！<br>
      　　答曰：是三皆是诸法实相异名。所以者何？凡夫无智，于一切法作邪观，所谓常、乐、净、实、我等。佛弟子如法本相观，是时不见常，是名无常；不见乐，是名苦；不见净，是名不净；不见实，是名空；不见我，是名无我。若不见常而见无常者，是则妄见，见苦、空、无我、不净亦如是，是名为如。如者，如本，无能败坏。以是故，佛说三法为法印，所谓一切有为法无常印、一切法无我印、涅槃寂灭印。<br>
      　　问曰：是三法印，般若波罗蜜中，悉皆破坏。如佛告须菩提：“若菩萨摩诃萨观色常，不行般若波罗蜜；观色无常，不行般若波罗蜜。苦、乐，我、无我，寂灭、非寂灭，亦如是。”如是云何名法印？<br>
      　　答曰：二经皆是佛说，如般若波罗蜜经中，了了说诸法实相。有人著常颠倒，故舍常见，不著无常相，是名法印；非谓舍常著无常者，以为法印。我乃至寂灭亦如是。般若波罗蜜中，破著无常等见，非谓破不受不著。得是诸法如已，则入法性中，灭诸观，不生异信，性自尔故。譬如小儿见水中月，入水求之，不得便愁。智者语言：“性自尔，莫生忧恼！”善入法性，是为实际。<br>
      　　问曰：声闻法中，何以不说是如、法性、实际，而摩诃衍法中处处说？<br>
      　　答曰：声闻法中亦有说处，但少耳！如杂阿含中说，有一比丘问佛：“十二因缘法，为是佛作，为是余人作？”佛告比丘：“我不作十二因缘，亦非余人作。有佛无佛，诸法如、法相、法位常有，所谓是事有故是事有，是事生故是事生。如无明因缘故诸行，诸行因缘故识，乃至老死因缘故有忧悲苦恼。是事无故是事无，是事灭故是事灭。如无明灭故诸行灭，诸行灭故识灭，乃至老死灭故忧悲苦恼灭。如是生灭法，有佛无佛常尔。”是处说如。如杂阿含舍利弗师子吼经中说：佛问舍利弗一句义，三问三不能答。佛少开示舍利弗已，入于静室。舍利弗集诸比丘，语诸比丘言：“佛未示我事端，未即能答，今我于此法，七日七夜，演说其事而不穷尽。”复有一比丘白佛：“佛入静室后，舍利弗作师子吼而自赞叹！”佛语比丘：“舍利弗语实不虚。所以者何？舍利弗善通达法性故。”声闻法中，观诸法生灭相，是为如；灭一切诸观，得诸法实相，是处说法性。<br>
      　　问曰：是处但说如、法性，何处复说实际？<br>
      　　答曰：此二事，有因缘起故说；实际无因缘，故不说实际。<br>
      　　问曰：实际即是涅槃，为涅槃故佛说十二部经，云何言无因缘？<br>
      　　答曰：涅槃种种名字说，或名为离，或名为妙，或名为出；如是等则为说实际，但不说名字，故言无因缘。<br>
      　　复次，诸法如者，如诸法未生时，生时亦如是；生已过去，现在亦如是。诸法三世平等，是名为如。<br>
      　　问曰：若未生法名为未有，生法现在，则有法可用；因现在法有事用相，故追忆过事，是名过去。三世各异，不应如实为一，云何言三世平等是名为如？<br>
      　　答曰：诸法实相中，三世等一无异。如般若波罗蜜如品中说：过去如，未来如，现在如，如来如，一如无有异。<br>
      　　复次，先论议中已破生法。若无生者，未来、现在亦无生，云何不等？又复过去世无始，未来世无后，现在世无住，以是故三世平等名为如。行是如已，入无量法性中。法性者，法名涅槃，不可坏，不可戏论。法性名本分种，如黄石中有金性，白石中有银性；如是一切世间法中，皆有涅槃性。诸佛贤圣，以智慧、方便、持戒、禅定，教化引导，令得是涅槃法性。利根者即知是诸法皆是法性；譬如神通人，能变瓦石皆使为金。钝根者方便分别求之，乃得法性；譬如大冶锢石，然后得金。<br>
      　　复次，如水性下流，故会归于海，合为一味；诸法亦如是，一切总相、别相，皆归法性，同为一相，是名法性。如金刚在山顶，渐渐穿下至金刚地际，到自性乃止；诸法亦如是，智慧分别，推求已到如中，从如入自性，如本未生，灭诸戏论，是名为法性。又如犊子周慞鸣呼，得母乃止；诸法亦如是，种种别异，取舍不同，得到自性乃止，无复过处，是名法性。实际者，如先说：法性名为实，入处名为际。<br>
      　　复次，一一法有九种：一者、有体；二者、各各有法，如眼、耳虽同四大造，而眼独能见，耳无见功，又如火以热为法，而不能润；三者、诸法各有力，如火以烧为力，水以润为力；四者、诸法各自有因；五者、诸法各自有缘；六者、诸法各自有果；七者、诸法各自有性；八者、诸法各有限碍；九者、诸法各各有开通方便。诸法生时，体及余法，凡有九事。知此法各各有体法具足，是名世间下如。知此九法终归变异尽灭，是名中如。譬如此身生，从不净出，虽复澡浴严饰，终归不净。是法非有非无、非生非灭，灭诸观法，究竟清净，是名上如。<br>
      　　复次，有人言：“是九事中有法者，是名如。”譬如地法坚重，水法冷湿，火法热照，风法轻动，心法识解，如是等法名为如。如经中说：有佛无佛，如、法相、法位，常住世间，所谓无明因缘诸行，常如本法。法性者，是九法中性。实际者，九法中得果证。<br>
      　　复次，诸法实相，常住不动。众生以无明等诸烦恼故，于实相中转异邪曲；诸佛贤圣种种方便说法，破无明等诸烦恼，令众生还得实性，如本不异，是名为如。实性与无明合，故变异则不清净；若除却无明等，得其真性，是名法性清净。实际名入法性中，知法性无量无边，最为微妙，更无有法胜于法性、出法性者，心则满足，更不余求，则便作证。譬如行道，日日发引而不止息，到所至处，无复去心；行者住于实际，亦复如是。如罗汉、辟支佛住于实际，纵复恒沙诸佛为其说法，亦不能更有增进，又不复生三界。若菩萨入是法性中，玄知实际，若未具足六波罗蜜，教化众生，尔时若证，妨成佛道；是时菩萨以大悲精进力故，还修诸行。<br>
      　　复次，知诸法实相中无有常法，无有乐法，无有我法，无有实法，亦舍是观法；如是等一切观法皆灭，是为诸法实如涅槃，不生不灭，如本未生。譬如水是冷相，假火故热，若火灭热尽，还冷如本。用诸观法，如水得火，若灭诸观法，如火灭水冷，是名为如。如实常住。何以故？诸法性自尔。譬如一切色法皆有空分，诸法中皆有涅槃性，是名法性。得涅槃种种方便法，亦名为法性；若得证时，如、法性则是实际。<br>
      　　复次，法性者，无量无边，非心心数法所量，是名法性。妙极于此，是名真际。</p>
      <p>　　【经】“复次，舍利弗，菩萨摩诃萨欲数知三千大千世界中大地诸山微尘，当学般若波罗蜜！菩萨摩诃萨，析一毛为百分，欲以一分毛，尽举三千大千世界中大海江河池泉诸水，而不扰水性，当学般若波罗蜜！三千大千世界中，诸火一时皆燃，譬如劫尽烧时；菩萨摩诃萨，欲一吹令灭，当学般若波罗蜜！三千大千世界中，诸大风起，欲吹破三千大千世界及诸须弥山，如摧腐草；菩萨摩诃萨，欲以一指障其风力令不起者，当学般若波罗蜜！”　　<br>
      　　【论】问曰：佛何以不赞叹诸菩萨六度等诸功德，而赞叹此大力？<br>
      　　答曰：众生有二种：一者、乐善法，二者、乐善法果报。为乐善法者，赞叹诸功德；为乐善法果报者，赞叹大神力。<br>
      　　复次，有人言：“四大之名，其实亦无边无尽，常在世故，无能悉动量其多少。人虽造作城郭台殿，所用甚少。地之广大，载育万物，最为牢固。为是故佛说三千大千世界中地及须弥诸山微尘，皆欲尽知其数，及一一微尘中众生业因缘，各各有分，欲知其多少，当学般若波罗蜜。”<br>
      　　问曰：一石土之微尘，尚难可数，何况三千大千世界地及诸山微尘之数？是不可信！<br>
      　　答曰：声闻、辟支佛智慧，尚不能知，何况凡夫？是事诸佛及大菩萨所知。如法华经说：譬喻三千大千世界地及诸山，末以为尘，东方过千世界下一尘，如是过千世界复下一尘，如是尽三千世界诸尘。佛告比丘：“是尘数世界，算数筹量可得知不？”诸比丘言：“不可得知！”佛言：“所可著微尘、不著微尘诸国，尽皆末以为尘，大通慧佛出世已来，劫数如是。”如是无量恒沙等世界微尘，佛大菩萨皆悉能知，何况一恒河等世界！<br>
      　　复次，无量者，随人心说。如大海水名为无量，而深八万由旬，大身罗睺阿修罗王，量其多少，尚不以为难。<br>
      　　问曰：云何行般若波罗蜜得是智慧？<br>
      　　答曰：有人行般若波罗蜜，灭诸烦恼及邪见戏论，入菩萨甚深禅定，念智清净增广故，则能分别一切诸色微尘，知其量数。<br>
      　　复次，诸佛及大菩萨，得无碍解脱故，过于是事，尚不以为难，何况于此！<br>
      　　复次，有人谓地为牢坚，心无形质，皆是虚妄；以是故，佛说心力为大。行般若波罗蜜故，散此大地以为微尘。以地有色、香、味、触重故，自无所作；水少香故，动作胜地；火少香、味故，势胜于水；风少色、香、味故，动作胜火；心无四事故，所为力大。又以心多烦恼结使系缚故，令心力微少。有漏善心，虽无烦恼；以心取诸法相故，其力亦少。二乘无漏心，虽不取相，以智慧有量；及出无漏道时，六情随俗分别，取诸法相故，不尽心力。诸佛及大菩萨，智慧无量无边，常处禅定，于世间涅槃无所分别。诸法实相，其实不异，但智有优劣；行般若波罗蜜者，毕竟清净，无所挂碍，一念中能数十方一切如恒河沙等三千大千世界大地诸山微尘，何况十方各一恒河沙世界！<br>
      　　复次，若离般若波罗蜜，虽得神通，则不能如上所知。以是故说：欲得是大神力，当学般若波罗蜜。复有人言：“一切诸物中，水为最大。所以者何？大地上下四边，无不有水。若护世天主不节量天龙雨，又无消水珠者，则天地漂没。又以水因缘故，世间众生数、非众生数皆得生长，以是可知水为最大。”是故佛说：菩萨欲知水渧多少，渧渧分散令无力者，当学般若波罗蜜。<br>
      　　复有人言：“火为最大。所以者何？除香、味故。又以水出处甚多，而火能灭之；大火之力，能烧万物，能照诸闇，以是故知火为最大。”是故佛说：菩萨欲吹灭大火者，当学般若波罗蜜。<br>
      　　问曰：火因于风，乃得燃炽，云何相灭？<br>
      　　答曰：虽复相因，过则相灭。<br>
      　　问曰：若尔者，火多无量，口风甚少，何能灭之？<br>
      　　答曰：菩萨行般若波罗蜜，因禅定得神通，能变身令大，口风亦大，故能灭之。又以神力，小风能灭；譬如小金刚，能摧破大山。以是故，诸天世人见此神力，皆悉崇伏。<br>
      　　复次，菩萨以火为害处广，怜愍众生故，以神力灭之。又以三千世界成立甚难，菩萨福德智慧故，力能制之。<br>
      　　复有人言：“于四大中风力最大，无色、香味故，动相最大。所以者何？如虚空无边，风亦无边，一切生育成败，皆由于风，大风之势，摧碎三千大千世界诸山。”以是故佛说：能以一指障其风力，当学般若波罗蜜。所以者何？般若波罗蜜实相，无量无边，能令指力如是。</p>
      <p>　　【经】“菩萨摩诃萨欲一结跏趺坐，遍满三千大千世界中虚空者，当学般若波罗蜜！”　　<br>
      　　【论】问曰：菩萨以何因缘故，如是结跏趺坐？<br>
      　　答曰：以梵天王主三千世界，生邪见心，自以为大；见菩萨结跏趺坐遍满虚空，则憍慢心息。又于神通力中巧方便故，一能为多，多能为一；小能作大，大能作小。亦为欲现希有难事故，坐遍虚空；亦为遮诸鬼神龙王恼乱众生故，坐满虚空，令众生安隐。如难陀、婆难陀龙王兄弟，欲破舍婆提城，雨诸兵仗，毒蛇之属；是时目连端坐，遍满虚空，变诸害物，皆成华香、缨络。以是故说：菩萨摩诃萨欲一结跏趺坐，遍满三千大千世界虚空，当学般若波罗蜜。</p>
      <p>　　【经】“菩萨摩诃萨欲以一毛，举三千大千世界中诸须弥山王，掷过他方无量阿僧祇诸佛世界，不扰众生者，当学般若波罗蜜！”　　<br>
      　　【论】问曰：菩萨何以故举须弥山及诸山，掷过他方无量世界？<br>
      　　答曰：不必有举者，此明菩萨力能举之耳！<br>
      　　复次，诸菩萨为佛当说法故，先庄严三千大千世界，除诸山令地平整。如法华经中说：佛欲集诸化佛故，先平治地。亦欲现希有事，令众生见故。所以者何？一须弥山，高八万四千由旬，若举此一山，已为希有，何况三千大千世界百亿须弥山！若以一毛举三千大千世界百亿须弥山尚难，何况以一毛头掷百亿须弥山过无量阿僧祇世界！众生见菩萨希有事，皆发阿耨多罗三藐三菩提心，作是念言：“是菩萨未成佛道，神力乃尔，何况成佛！”以是故如是说。</p>
      <p>　　【经】“欲以一食，供养十方各如恒河沙等诸佛及僧，当学般若波罗蜜！欲以一衣、华香、缨络、末香、涂香、烧香、灯烛、幢幡、华盖等，供养诸佛及僧，当学般若波罗蜜！”　　<br>
      　　【论】问曰：菩萨若以一食供养一佛及僧，尚是难事，何况十方如恒河沙等诸佛及僧！<br>
      　　答曰：供养功德，在心不在事也。若菩萨以一食大心，悉供养十方诸佛及僧，亦不以远近为碍；是故诸佛皆见皆受。<br>
      　　问曰：诸佛有一切智故，皆见皆受；僧无一切智，云何得见？云何得受？<br>
      　　答曰：僧虽不见不知，而其供养，施者得福。譬如有人，遣使供养彼人，彼人虽不得，而此人已获施福。如慈三昧，于众生虽无所施，而行者功德无量。<br>
      　　复次，诸菩萨无量无尽功德成就，以一食供养十方诸佛及僧，皆悉充足，而亦不尽；譬如涌泉出而不竭。如文殊尸利，以一钵欢喜丸，供养八万四千僧，皆悉充足而亦不尽。<br>
      　　复次，菩萨于此以一钵食，供养十方诸佛，而十方佛前饮食之具，具足而出。譬如鬼神，得人一口之食，而千万倍出。<br>
      　　复次，菩萨行般若波罗蜜，得无量禅定门，及得无量智慧方便门，以是故，无所不能。以般若波罗蜜无碍故，是菩萨心所作亦无碍。是菩萨能供养十方千万亿恒河沙等诸佛及僧，何况各如一恒河沙！衣服、华香、缨络、末香、涂香、烧香、灯烛、幢幡、华盖等亦如是。</p>
      <p>　　【经】“复次，舍利弗，菩萨摩诃萨欲使十方各如恒河沙等世界中众生，悉具于戒、三昧、智慧、解脱、解脱知见，令得须陀洹果、斯陀含果、阿那含果、阿罗汉果，乃至令得无余涅槃，当学般若波罗蜜！”　　<br>
      　　【论】五众义，如先说。须陀洹果有二种：一者、佛说三结断，得无为果。又如阿毗昙说：八十八结断，得无为须陀洹果。二者、信行、法行人，住道比智中，得须陀洹果证者是。<br>
      　　复次，须陀名流，即是八圣道分；般那名入，入是八圣道分流入涅槃，是名初观诸法实相，得入无量法性分，堕圣人数中。息忌名一，伽弥名来，是人从此死，生天上，天上一来，得尽众苦。阿那名不，伽弥名来，是名不来相；是人欲界中死，生色界、无色界中，于彼漏尽不复来生。<br>
      　　问曰：今世灭阿那伽弥、中阴灭阿那伽弥，此亦不生色、无色界，何以名为阿那伽弥？<br>
      　　答曰：阿那伽弥，多生色、无色界中，现在灭者少，以少从多故。中间灭者，亦欲生色界，见后身可患，即取涅槃，以是故因多得名。阿罗汉，尽一切烦恼故，应受一切天龙鬼神供养。是阿罗汉有九种：退法、不退法、死法、护法、住法、胜进法、不坏法、慧解脱、共解脱。九种义，如先说。及八背舍、八胜处、十一切处、灭尽定、无诤三昧、愿智等，阿罗汉诸妙功德，及得无余涅槃。无余涅槃，名阿罗汉舍此五众，更不复相续受后五众，身心苦皆悉永灭。后三道果，如初道说。</p>
      <p>　　【经】“复次，舍利弗，菩萨摩诃萨行般若波罗蜜布施时，应作是分别：如是布施，得大果报；如是布施，生刹利大姓、婆罗门大姓、居士大家；如是布施，生四天王天处、三十三天、夜摩天、兜率陀天、化乐天、他化自在天；因是布施，得入初禅、二禅、三禅、四禅，无边空处、无边识处、无所有处、非有想非无想处；因是布施，能生八圣道分；因是布施，能得须陀洹道乃至佛道，当学般若波罗蜜！”　　<br>
      　　【论】菩萨摩诃萨知诸法实相无取无舍，无所破坏，行不可得般若波罗蜜，以大悲心还修福行；福行初门，先行布施。菩萨行般若波罗蜜，智慧明利，能分别施福；施物虽同，福德多少随心优劣。如舍利弗以一钵饭上佛，佛即回施狗，而问舍利弗：“汝以饭施我，我以饭施狗，谁得福多？”舍利弗言：“如我解佛法义，佛施狗得福多。”舍利弗者，于一切人中智慧最上，而佛福田最为第一，不如佛施狗恶田得福极多。以是故，知大福从心生，不在田也。如舍利弗千万亿倍，不及佛心。<br>
      　　问曰：如汝说福田妙故得福多，而舍利弗施佛不得大福？<br>
      　　答曰：良田虽复得福多，而不如心。所以者何？心为内主，田是外事故。或时布施之福在于福田；如亿耳阿罗汉，昔以一华施于佛塔，九十一劫人天中受乐，余福德力得阿罗汉。又如阿输迦王小儿时，以土施佛，王阎浮提，起八万塔，最后得道。施物至贱，小儿心净，但以福田妙故，得大果报，当知大福从良田生。若大中之上，三事都具，心、物、福田，三事皆妙；如般若波罗蜜初品中说，佛以好华散十方佛。<br>
      　　复次，又如以般若波罗蜜心布施，无所著故，得大果报。<br>
      　　复次，为涅槃故施，亦得大报；以大悲心为度一切众生故布施，亦得大报。<br>
      　　复次，大果报者，如是中说，生刹利家，乃至得佛者是。<br>
      　　问曰：云何布施得生刹利家乃至得佛？<br>
      　　答曰：若有人布施及持戒故，得人天中富贵。如有人至心布施、持戒故，生刹利家；刹利者，王及大臣。若著于智慧经书而不恼众生，布施、持戒故，生婆罗门家。若布施、持戒减少，而乐著世乐，生居士大家；居士者，小人而巨富。若布施、持戒，清净小胜，厌患家业，好乐听法，供养善人，生四天王处。所以者何？在彼有所须欲，心生皆得；常见此间贤圣善人，心生供养，以近修福处故。若布施、持戒清净，供养父母及其所尊，心欲求胜，生三十三天。若布施、持戒清净，而好学问，心意柔和，生夜摩天。若布施、持戒清净，令二事转胜，好乐多闻，分别好丑，爱乐涅槃，心著功德，生兜率天。若布施、深心持戒、多闻、好乐学问，自力生活，生化乐天。若布施时，清净持戒转深，好乐多闻，自贵情多，不能自苦，从他求乐，生他化自在天；他所思惟，勤心方便，化作女色五欲，夺而自在，譬如庶民，苦身自业，强力夺之。<br>
      　　复次，布施时，以愿因缘故生天上。如经说：有人少行布施、持戒，不知禅定，是人闻有四天王天，心常志愿。佛言：“是人命终生四天上，必有是处。”乃至他化自在天亦如是。<br>
      　　复次，有人布施、持戒，修布施时，其心得乐，若施多乐亦多；如是思惟，舍五欲，除五盖，入初禅，乃至非有想非无想天亦如是。四禅、四无色定义，如上说。<br>
      　　复次，有人布施佛及佛弟子，从其闻说道法；是人因此布施故，心得柔软，智慧明利，即生八圣道分，断三结，得须陀洹果，乃至佛道亦如是。因是布施闻其说法，便发阿耨多罗三藐三菩提心。<br>
      　　复次，未离欲布施，生人中富贵，及六欲天中；若离欲心布施，生梵世天上乃至广果天；若离色心布施，生无色天中；离三界布施为涅槃故，得声闻道；布施时恶厌愦闹，好乐闲静，喜深智慧，得辟支佛；布施时起大悲心，欲度一切，第一甚深毕竟清净智慧，得成佛道。</p>
      <p>　　【经】“复次，舍利弗，菩萨摩诃萨行般若波罗蜜布施时，以慧方便力故，能具足檀波罗蜜、尸罗波罗蜜、羼提波罗蜜、毗梨耶波罗蜜、禅波罗蜜、般若波罗蜜。”<br>
      　　舍利弗白佛言：“世尊，菩萨摩诃萨云何布施时，以慧方便力故，具足檀波罗蜜，乃至般若波罗蜜？”<br>
      　　佛告舍利弗：“施人、受人、财物不可得故，能具足檀波罗蜜；罪、不罪不可得故，具足尸罗波罗蜜；心不动故，具足羼提波罗蜜；身心精进不懈怠故，具足毗梨耶波罗蜜；不乱不味故，具足禅波罗蜜；知一切法不可得故，具足般若波罗蜜。”　　<br>
      　　【论】具足义，先已广说。慧方便，今此中说，所谓三事不可得者是。<br>
      　　问曰：慧方便者，能成就其事，无所破坏，更无所作；今破此三事，应堕断灭，云何言慧方便？<br>
      　　答曰：有二种不可得：一者、得不可得，二者、不得不可得。得不可得者，堕于断灭；若不得不可得者，是为慧方便，不堕断灭。若无慧方便布施者，取三事相；若以三事空，则取无相。有慧方便者，从本以来不见三事相，以是故慧方便者，不堕有无中。<br>
      　　复次，布施时坏诸烦恼，是名慧方便。<br>
      　　复次，于一切众生，起大悲心布施，是名慧方便。<br>
      　　复次，过去、未来无量世所修福德布施，回向阿耨多罗三藐三菩提，亦名慧方便。<br>
      　　复次，于一切十方三世诸佛及弟子所有功德，忆念随喜布施，回向阿耨多罗三藐三菩提，是名慧方便。如是等种种力，是为慧方便义。乃至般若波罗蜜慧方便，亦如是。</p>
      <p>　　【经】“复次，舍利弗，菩萨摩诃萨欲得过去、未来、现在诸佛功德，当学般若波罗蜜！”　　<br>
      　　【论】问曰：过去佛功德已灭，未来佛功德未有，现在佛功德不可得。又三世中佛功德，皆不可得，云何言欲得三世佛功德，当学般若波罗蜜？<br>
      　　答曰：不言欲得三世佛功德；自欲得如三世佛功德无所减少耳！所以者何？一切佛功德皆等，无多无少。<br>
      　　问曰：若尔者，何以言阿弥陀佛寿命无量，光明千万亿由旬，无量劫度众生？<br>
      　　答曰：诸佛世界种种，有净、不净，有杂。如三十三天品经说：佛在三十三天安居。自恣时至，四众久不见佛，愁思不乐，遣目连白佛言：“世尊，云何舍此众生住彼天上？”时佛告目连：“汝观三千世界！”目连以佛力故观，或见诸佛为大众说法，或见坐禅，或见乞食，如是种种施作佛事。目连即时五体投地，是时须弥山王，[山/叵]峨大动，诸天皆大惊怖。目连涕泣，稽首白佛：“佛有大悲，不舍一切，作如是种种化度众生！”佛告目连：“汝所见甚少！过汝所见，东方有国，纯以黄金为地，彼佛弟子，皆是阿罗汉，六通无碍。复过是，东方有国纯以白银为地，彼佛弟子皆学辟支佛道。复过是，东方有国纯以七宝为地，其地常有无量光明，彼佛所化弟子纯诸菩萨，皆得陀罗尼、诸三昧门，住阿毗跋致地。目连，当知彼诸佛者，皆是我身。如是等东方恒河沙等无量世界，有庄严者、不庄严者，皆是我身而作佛事。如东方，南西北方、四维、上、下，亦复如是。”以是故，当知释迦文佛，更有清净世界如阿弥陀国；阿弥陀佛，亦有严净、不严净世界，如释迦文佛国。诸佛大悲，彻于骨髓，不以世界好丑，随应度者而教化之；如慈母爱子，子虽没在厕溷，勤求拯拔，不以为恶。</p>
<div class="jwbt-box"><div class="jwbt"><a name=j1163-02-28><a href="1163-02.htm#MENU-top">大智度论卷第三十三</div></a></a>
<div class="jwbtbm"><a name=j1163-02-29><a href="1163-02.htm#MENU-top">释初品中到彼岸等</div></div></a></a>
<p>　　【经】“复次，舍利弗，菩萨摩诃萨欲到有为、无为法彼岸，当学般若波罗蜜！”　　<br>
      　　【论】彼岸者，于有为、无为法尽到其边。云何是彼岸？以大智慧悉知悉尽有为法总相、别相，种种悉解；无为法中，从须陀洹至佛，悉皆了知。有为、无为法相义，如先说。</p>
      <p>　　【经】“菩萨摩诃萨欲知过去、未来、现在诸法如、诸法法相、无生际者，当学般若波罗蜜。”　　<br>
      　　【论】问曰：上已说如，今何以更说？<br>
      　　答曰：上直言诸法如，今言三世皆如；上略说，此广说；上说一，此说三。法相即是法性；无生际，即是实际。过去法如，即是过去法相，未来、现在亦如是。<br>
      　　复次，过去法如，即是未来、现在法如；现在法如，即是过去、未来法如；未来法如，即是过去、现在法如。所以者何？如相非一、非异故。<br>
      　　复次，如先说二种如：一者、世间如，二者、出世间如。用是世间如，三世各各异；用是出世间如，三世为一。<br>
      　　复次，法相，名诸法业，诸法所作力，因缘、果报。如火为热相，水为湿相；如是诸法中分别因缘、果报，各各别相；如是处非处力中说，是名世间法相。若是诸法相推求寻究，入无生法中，更无过是者，是名无生际。<br>
      　　问曰：如、法相，可分别有三世；无生际，是未来法，云何有过去、现在？如阿毗昙说：生法者，过去、现在是；无生法者，未来及无为法是。云何欲令过去、现在有无生？<br>
      　　答曰：如先种种说破生法，一切法皆无生，何但未来无生？如一时义中，已破三世。三世一相，所谓无相；如是则无生相。<br>
      　　复次，无生名为涅槃，以涅槃不生不灭故。涅槃者，末后究竟，不复更生，而一切法即是涅槃；以是故，佛说一切法皆是无生际。</p>
      <p>　　【经】“复次，舍利弗，菩萨摩诃萨欲在一切声闻、辟支佛前，欲给侍诸佛，欲为诸佛内眷属，欲得大眷属，欲得菩萨眷属，欲得净报大施，当学般若波罗蜜！”　　<br>
      　　【论】问曰：若菩萨未得漏尽，云何在漏尽圣人前？<br>
      　　答曰：菩萨初发意时，已在一切众生前，何况积劫修行！是菩萨功德智慧大故，世世常大，能利益声闻、辟支佛。众生知菩萨恩故，推崇敬重，乃至畜生中亦为尊重。如菩萨昔作鹿，其色如金，其角七宝，五百鹿随逐崇事。若在人中，好世作转轮圣王，恶世恒作大王，护持佛法，利益众生。若出家，值有佛法则为世作大度师，兴显佛法；若无佛法，则为外道大师，行四无量。罗汉、辟支佛，虽有无漏，利益事少。譬如一升酥虽精，不如大海水酪。菩萨虽有漏智慧，及其成熟，利益无量。<br>
      　　复次，罗汉、辟支佛四事供养助道之具，多由菩萨得。如首楞严经说：文殊师利七十二亿作辟支佛，化辟支佛人，令其成道。以是故，在声闻、辟支佛前，欲为诸佛给使者，如释迦文佛未出家时，车匿给使，优陀耶戏笑；瞿毗耶、耶输陀等诸婇女，为内眷属。出家六年苦行时，五人给侍。得道时，弥喜、罗陀、须那刹多罗、阿难、密迹力士等，是名内眷属。大眷属者，舍利弗、目揵连、摩诃迦葉、须菩提、迦旃延、富楼那、阿泥卢豆等诸圣人，及弥勒、文殊师利、颰陀婆罗诸阿毗跋致一生补处菩萨等，是名大眷属。<br>
      　　复次，佛有二种身：一者法性生身，二者、随世间身。世间身眷属，如先说。法性生身者，有无量无数阿僧祇一生补处菩萨侍从。所以者何？如不可思议解脱经说：佛欲生时，八万四千一生补处菩萨在前导，菩萨从后而生；譬如阴云笼月。又如法华经说从地涌出菩萨等，皆是内眷属、大眷属。菩萨眷属者，有佛，纯以菩萨为眷属；有佛，纯以声闻为眷属；有佛，菩萨、声闻杂为眷属。是故言，但欲得菩萨为眷属者，当学般若波罗蜜。眷属有三，上、中、下：下者纯声闻，中者杂，上者但菩萨。净报大施者，有人言：“菩萨多集福德，未除烦恼，受人信施，未能净报。”佛言：“菩萨行般若波罗蜜，诸法皆空不可得，何况诸结使！菩萨入法性中故，不证真际，是故能净报施福。”<br>
      　　复次，菩萨功德广大，从发心已来，欲代一一众生受一切苦，欲以一切功德与一切众生，然后当自求佛道。但是事不可得故，而自成佛，度一切众生。又菩萨志愿，不以阿僧祇为拘。如世间如，及法性、实际、虚空等久住；菩萨心住世间，利益众生故，亦如是久住，无有穷已。是人不能净报施福者，谁能净毕？如父母虽有结使诸恶，以一世利益子故，受其供养，令得大福，何况菩萨无诸结使，而住无边世中利益众生，而不净毕？又复菩萨但有悲心而无般若，尚能利益，何况行般若波罗蜜！<br>
      　　问曰：若菩萨无结使，云何世间受生？<br>
      　　答曰：先已答，菩萨得无生法忍，得法性生身，处处变化以度众生，庄严世界。是功德因缘故，虽未得佛，能净报施福。</p>
      <p>　　【经】“复次，舍利弗，菩萨摩诃萨欲不起悭心、破戒心、瞋恚心、懈怠心、乱心、痴心，当学般若波罗蜜！”　　<br>
      　　【论】是六种心恶故，能障蔽六波罗蜜门。<br>
      　　如菩萨行布施时，若有悭心起，令施不清净，所谓不能以好物施；若与好物，不能多与；若与外物，则不能内施；若能内施，不能尽与；皆由悭心故。菩萨行般若波罗蜜，知一切法无我、无我所，诸法皆空，如梦如幻；以身、头目、骨髓布施，如施草木。是菩萨虽未得道，欲常不起是悭心，当学般若波罗蜜。诸余人离欲得道故，不生破戒心；菩萨行般若波罗蜜故，不见破戒事。所以者何？戒为一切诸善功德住处，譬如地为一切万物所依止处；破戒尚不得余道，何况阿耨多罗三藐三菩提？以是故，不生破戒心。复作是念：“菩萨法者，安乐众生。若破戒者，恼乱一切。”以是故，菩萨不生破戒心，何况破戒？<br>
      　　小乘及诸凡夫，尚不应生瞋恚心，何况菩萨发阿耨多罗三藐三菩提意？身为苦器，法自受恼，譬如犯罪之人，自致刑戮，自作自受，不应怨人；但当自护其心，不令起恶！譬如人遭风雨寒热，亦无所瞋。复作是念：“菩萨求佛，以大悲为本。若怀瞋恚，则丧志愿。”瞋恚之人，尚不得世间乐，何况道乐？瞋恚之人，自不得乐，何能以乐与人？<br>
      　　懈怠之人，世间胜事尚不能成，何况阿耨多罗三藐三菩提？譬如钻火数息，无得火期。<br>
      　　散乱之心，譬如风中灯，灯虽有光明，不能照物；乱心中智慧，亦复如是。智慧是一切善法根本，若欲成就是智，先当摄心，然后可成。譬如狂醉之人，自利他利，好丑之事，都不觉知，散乱之心亦如是。世间好事，尚不能善知，何况出世间法？<br>
      　　愚痴人心，一切成败事，皆不能及，何况微妙深义？譬如无目之人，或坠沟坑，或入非道；无智之人，亦复如是；无智慧眼，故受著邪法，不受正见。如是之人，世间近事，尚不能成，何况阿耨多罗三藐三菩提？<br>
      　　菩萨行般若波罗蜜力故，能障是六蔽，净六波罗蜜。以是故说，若欲不起六蔽，当学般若波罗蜜。</p>
      <p>　　【经】“复次，舍利弗，菩萨摩诃萨欲使一切众生，立于布施福处、持戒福处、修定福处、劝导福处，欲令众生立于财福、法福处，当学般若波罗蜜！”　　<br>
      　　【论】问曰：云何名为福处？<br>
      　　答曰：阿毗昙言：福者，善有漏身、口、意业。复有人言：“不隐没无记是。所以者何？善有漏业因缘果报故，得是不隐没无记，福是果报，亦名为福。”如世间人说能成大事，多所成办，是名福德人。<br>
      　　是福略说三种：布施、持戒、修定。何等是布施？有人以衣服、卧具，饮食，华香、缨络等与人，是名布施。<br>
      　　问曰：饮食等物，便是布施，为更有布施？<br>
      　　答曰：饮食等物非布施，以饮食等物与时，心中生法名舍，与悭心相违，是名布施福德。是或有漏，或无漏，常是善心数法，心相应，随心行，共心生，无色无形，能作缘，业相应，随业行，业共生，非先业果报，得修、行修，慧证、身证，凡夫人得，亦圣人得。有人言：“是舍法相应思，是名布施福德。”所以者何？业能生果报故。思即是业，身口不名为业，从思生故得名业。<br>
      　　此布施有二种：一者、净，二者、不净。不净者，直施而已：或畏失财故与；或恶诃骂故与；或无用故与；或亲爱故与；或为求势故与，以施故多致势援；或死急故与；或求善誉故与；或求与贵胜齐名故与；或妒嫉故与；或憍慢故与，“小人愚贱尚施，我为贵重大人，云何不与？”；或为咒愿福德故与；或求吉除凶故与；或求入伴党故与；或不一心、不恭敬、轻贱受者而与。如是种种因缘，为今世事故施，与净相违，名为不净。净施者，如经中说：治心故施，庄严意故施，为得第一利故施，生清净心，能分别为助涅槃故施。譬如新华未萎，色好且香；净心布施，亦复如是。如说诸天不净心布施者，宫殿光明薄少；若净心布施者，宫殿光明增广。此布施业，虽过去乃至千万世中不失，譬如券要。<br>
      　　问曰：此布施福云何增长？<br>
      　　答曰：应时施故，得福增长。如经说，饥饿时施，得福增多；或远行来时，若旷路险道中施，若常施不断，或时常念施，故施得增广；如六念中念舍说。若大施故得福多，若施好人，若施佛，若施者、受者清净故，若决定心施，若自以力致财施，若随所有多少能尽施，若交以物施，若以园田使人等施。<br>
      　　如是布施，唯有菩萨能以深心行之。如韦罗摩菩萨，十二年布施已，严饰乳牛七宝钵，及婇女各有八万四千，及诸余物饮食之属，不可称数。又如须帝[颖-页+籴]拏菩萨，下善胜白象，施与怨家，入在深山；以所爱二子，施十二丑婆罗门；复以妻及眼，施化婆罗门。尔时，地为大动，天为雷震，空中雨华。又如萨婆达多王，自缚其身，施婆罗门。如尸毗王为一鸽故，自持其身，以代鸽肉。又如菩萨曾为兔身，自炙其肉，施与仙人。如是等菩萨本生经中所说。<br>
      　　复有声闻人布施，如须弥陀比丘尼，与二同学，为迦那伽牟尼佛作精舍，于无数千万世受转轮圣王及天王福。如施婆罗门持一瓶酪施僧，世世受乐，今得阿罗汉，诸受乐中受乐第一。如末利夫人，供养须菩提故，得今世果报，为波斯尼示王后。如尸婆供养迦旃延故，得今世报，为旃陀波周陀王后。如郁伽陀居士，供养舍利弗等五百阿罗汉故，即日得报；五百贾客得其余食，人人以珠璎与之，卒得大富，遂号为卒郁伽陀。如是等布施，得今世报。当知布施论议，说不可尽。<br>
      　　持戒福处者，佛说五戒福者是。<br>
      　　问曰：云何杀罪相？<br>
      　　答曰：知是众生故夺命得杀罪，非不故；安隐快心得杀罪，非散乱狂心；夺命得杀罪，非作疮；死已得杀罪，非未死；身业是杀罪，非口教；身作是杀罪，非但心生恶。如是等罪，止不作，是初戒善相。或有人言，谓是不隐没无记，或欲界系，或不系，是非心、非心数法，非心相应，非随心行，或共心生，或不共心生，非业相应，非随业行，或共业生，或不共业生，非先业果报，得修、行修，身证、慧证，或思惟断，或不断，离欲界欲时得断知，凡夫圣人共有。是名说不杀生戒相；余戒亦如是随义分别。诸戒赞叹论议，如尸罗波罗蜜中说。<br>
      　　修定福处者，虽经中说修慈是修定福，亦说有漏禅定能生果报者，总名修定福。以欲界多瞋多乱故，先说慈心为修定福。得慈方便，愿与众生乐，后实见受乐，是心相应法，名为慈法。是法或色界系，或不系，是为真慈；是方便慈，欲界系。常随心行，随心生，无形无对，能缘法，非业、业相应，而随业行，共业生，非先业果报，得修、行修，身证、慧证，或思惟断，或不断，离色界欲时得断知。有觉有观，亦无觉有观，亦无觉无观。或有喜，或无喜，或有息，或无息，亦凡夫人亦圣人。或乐受相应，或不苦不乐受相应。先缘得解相，后缘实义。根本四禅中，亦过四禅；依止四禅得者，牢固有力。慈应言亲爱，无怨无诤故，名为亲爱。能缘无量众生故，名为无量。能利益众生，能离欲故，名为梵行。慈心余论议，如四无量中说。<br>
      　　问曰：修定福中，佛何以但说慈心不说余？<br>
      　　答曰：四无量中，慈心能生大福德。悲心忧愁故，舍福德；喜心自念功德故，福德不深；舍心放舍，故福亦少。<br>
      　　复次，佛说慈心有五利，不说余。何等五？一者、刀不伤；二者、毒不害；三者、火不烧；四者、水不没；五者、于一切瞋怒恶害众生中，见皆欢喜。悲心等事不尔，以是故说修定福为慈，余者随从，及诸能生果报有漏定。<br>
      　　劝导福处者，若比丘不能坐禅，不能诵经，教化劝导修立福德；或有比丘能坐禅、诵经，见诸比丘衣食乏少，力能引致，亦行劝导。及诸菩萨怜愍众生故，以福德因缘劝化之。又出家人，若自求财，于戒有失，是故劝导以为因缘。财福者，衣服、饮食，卧具、医药，金银、车马、田宅等。<br>
      　　问曰：上言布施福处，此言财福，有何等异？<br>
      　　答曰：布施者，总摄一切施：财施、法施，俗施、道施。今欲分别法施、财施。法施者，如佛以大慈故，初转法轮，无量众生得道；后舍利弗逐佛转法轮；余诸圣人，虽非转法轮，亦为众生说法得道，亦名法施。复有遍吉菩萨，观世音、得大势、文殊师利、弥勒菩萨等，以二种神通力，果报神通、修得神通，住是中，以福德、方便力，光明、神足等，种种因缘开度众生，亦名法施。诸辟支佛，飞腾虚空而说一偈，引导众生，令植善根，亦名法施。又佛弟子未得圣道者，坐禅、诵经，不坏诸法相，教化弟子，皆名法施。如是等种种名为法施相。以是故说：菩萨欲立众生于六种施福者，当学般若波罗蜜。</p>
      <p>　　【经】“复次，舍利弗，菩萨摩诃萨欲得五眼者，当学般若波罗蜜！何等五？肉眼、天眼、慧眼、法眼、佛眼。”　　<br>
      　　【论】肉眼，见近不见远，见前不见后，见外不见内，见昼不见夜，见上不见下；以此碍故，求天眼。得是天眼，远近皆见，前后、内外，昼夜、上下，悉皆无碍。是天眼见和合因缘生假名之物，不见实相，所谓空、无相、无作，无生、无灭，如前中后亦尔；为实相故，求慧眼。得慧眼，不见众生，尽灭一异相，舍离诸著，不受一切法，智慧自内灭，是名慧眼。但慧眼不能度众生！所以者何？无所分别故，以是故生法眼。法眼令是人行是法，得是道，知一切众生各各方便门，令得道证。法眼不能遍知度众生方便道，以是故求佛眼。佛眼无事不知，覆障虽密，无不见知；于余人极远，于佛至近；于余幽闇，于佛显明；于余为疑，于佛决定；于余微细，于佛为粗；于余甚深，于佛甚浅。是佛眼，无事不闻，无事不见，无事不知，无事为难，无所思惟，一切法中，佛眼常照。后品五眼义中，当广说。</p>
      <p>　　【经】“菩萨摩诃萨欲以天眼见十方如恒河沙等世界中诸佛，欲以天耳闻十方诸佛所说法，欲知诸佛心，当学般若波罗蜜！”　　<br>
      　　【论】天眼法所见，不过三千大千世界；今以般若波罗蜜力，故见十方恒河沙等国中诸佛。所以者何？般若波罗蜜中，无近无远，无所挂碍故。<br>
      　　问曰：如般舟经说：以般舟三昧力故，虽未得天眼，而能见十方现在诸佛；此菩萨以天眼故，见十方诸佛，有何等异？<br>
      　　答曰：此天眼，不隐没无记。般舟三昧，离欲人、未离欲人俱得；天眼但是离欲人得。般舟三昧，忆想分别，常修常习故见；天眼修神通，得色界四大造色眼，四边得遍明相，是为差别。天眼功易，譬如日出，见色不难；三昧功难，如夜燃灯，见色不易。天耳亦如是。<br>
      　　知诸佛心者，问曰：如上地钝根，不能知下地利根心；菩萨，一佛心尚不应知，何况恒河沙等十方诸佛心？<br>
      　　答曰：以佛神力故令菩萨知。如经说：一切众生无知佛心者，若佛以神力令知，乃至蜫虫亦能知。以是故知佛以神力故，令菩萨知佛心。<br>
      　　复次，般若波罗蜜无碍相，粗细、深浅、愚圣，都无差别。诸佛心如，菩萨心如，一如无异；菩萨随是如故，能知诸佛心。<br>
      　　复次，希有难事，不应知而知。以是故言：欲得是者，当学般若波罗蜜。</p>
      <p>　　【经】“欲闻十方诸佛所说法，闻已乃至阿耨多罗三藐三菩提不忘，当学般若波罗蜜！”　　<br>
      　　【论】问曰：一佛所说，犹尚难持，何况无量诸佛所说，欲忆而不忘？<br>
      　　答曰：菩萨以闻持陀罗尼力故能受，坚忆念陀罗尼力故不忘。<br>
      　　复次，此中说：以般若波罗蜜力，毕竟清净无所著。譬如大海，含受众流；菩萨从十方诸佛所闻法，以般若波罗蜜器大故，能受无量法，持而不忘。<br>
      　　复次，是般若波罗蜜，不可譬喻如虚空。如劫烧尽已，大雨弥满，是雨除虚空更无处能受；十方诸佛说法雨，从佛口出，除行般若波罗蜜菩萨，更无能受者。以是言：欲闻十方诸佛说法，当学般若波罗蜜。</p>
      <p>　　【经】“复次，舍利弗，菩萨摩诃萨欲见过去、未来诸佛世界，及见现在十方诸佛世界，当学般若波罗蜜！”　　<br>
      　　【论】问曰：若见十方佛，则已见世界，今何以复说欲见世界？<br>
      　　答曰：菩萨未深入禅定，若见十方世界山河、草木，心则散乱；故但观诸佛，如念佛义中说。行者但观诸佛，不观土地、山河、树木，得禅定力已，随意广观。<br>
      　　复次，清净佛国难见，故言欲见诸佛国，当学般若波罗蜜。又一佛有无量百千种世界，如先说，有严净、有不严净、有杂。有毕竟清净世界难见故，以般若波罗蜜力，乃能得见。譬如天子听正殿，则外人可见；内殿深宫，无能见者。<br>
      　　问曰：十方现在世界可见，过去、未来诸佛世界，云何得见？<br>
      　　答曰：菩萨有见过去、未来三昧，入是三昧已，见过去、未来事，如梦中所见。<br>
      　　复次，菩萨有不灭除三昧，入是三昧已，不见诸佛有灭者。<br>
      　　问曰：此二法非眼，云何能见？<br>
      　　答曰：此是智慧，假名为眼；如转法轮中，于四谛得眼、智、明、觉。<br>
      　　复次，菩萨见十方现在佛世界，定知过去、未来诸佛世界亦尔。所以者何？一切诸佛功德同故，是事如先说。<br>
      　　复次，是般若波罗蜜中，如现在、过去、未来，等无异，一如、一法性故，以是故不应难。</p>
      <p>　　【经】“复次，舍利弗，菩萨摩诃萨欲闻十方诸佛所说十二部经：修多罗、祇夜、受记经、伽陀、优陀那、因缘经、阿波陀那、如是语经、本生经、广经、未曾有经、论议经，诸声闻等闻与不闻，尽欲诵受持，当学般若波罗蜜！”　　<br>
      　　【论】先说尽欲闻十方诸佛所说法者，当学般若波罗蜜。所说法者，即此十二部经。诸经中直说者，名修多罗，所谓四阿含，诸摩诃衍经，及二百五十戒经；出三藏外亦有诸经，皆名修多罗。<br>
      　　诸经中偈，名祇夜。<br>
      　　众生九道中受记，所谓三乘道、六趣道。此人经尔所阿僧祇劫当作佛，若记尔所岁当作佛；记声闻人今世、后世得道；记辟支佛人但后世得道；记余六道，亦皆后世受报。诸佛法，欲与众生受记，先皆微笑，无量种光从四牙中出，所谓青、黄、赤、白、缥、紫等。从上二牙出者，光照三恶道，从其光明演无量法，说一切作法无常、一切法无我、安隐涅槃；众生得遇斯光、闻说法者，身心安乐，得生人中天上，从是因缘皆得毕苦。从下二牙出者，上照人天，乃至有顶禅，若聋盲、喑哑、狂病，皆得除愈；六欲天人及阿修罗受五欲乐，遇佛光明，闻说法声，皆厌患欲乐，身心安隐；色界诸天受禅定乐时，遇佛光明，闻说法声，亦生厌患，来诣佛所。此诸光明，复至十方，遍照六道，作佛事已，还绕身七匝。若记地狱，光从足下入；若记畜生，光从腨入；若记饿鬼，光从髀入；若记人道，光从脐入；若记天道，光从胸入；若记声闻，光从口入；若记辟支佛，光从眉间相入；若记得佛，光从顶入。若欲受记，先现此相，然后阿难等诸弟子发问。<br>
      　　一切偈名祇夜，六句、三句、五句，句多少不定，亦名祇夜，亦名伽陀。<br>
      　　优陀那者，名有法佛必应说而无有问者，佛略开问端。如佛在舍婆提，毗舍佉堂上，阴地经行，自说优陀那，所谓无我、无我所，是事善哉！尔时一比丘合掌白佛言：“世尊，云何无我、无我所，是事善哉？”佛告比丘：“凡夫人未得无漏道，颠倒覆心故，于无我、无我所，心大惊怖。若佛及佛弟子闻好法者，欢喜奉行，无颠倒故，不复更作。”如是等，杂阿含中广说。又如般若波罗蜜品中，诸天子赞须菩提所说：“善哉！善哉！希有世尊，难有世尊。”是名优陀那。又如佛涅槃后，诸弟子抄集要偈，诸无常偈等作无常品，乃至婆罗门偈等作婆罗门品，亦名优陀那。诸有集众妙事，皆名优陀那。如是等名优陀那经相。<br>
      　　尼陀那者，说诸佛法本起因缘，佛何因缘说此事？修多罗中，有人问故，为说是事；毗尼中，有人犯是事，故结是戒。一切佛语缘起事，皆名尼陀那。<br>
      　　阿波陀那者，与世间相似柔软浅语；如中阿含中长阿波陀那经，长阿含中大阿波陀那，毗尼中亿耳阿波陀那，二十亿阿波陀那，解二百五十戒经中欲阿波陀那一部，菩萨阿波陀那出一部，如是等无量阿波陀那。<br>
      　　如是语经者，有二种：一者、结句，言我先许说者，今已说竟；二者、三藏摩诃衍外，更有经名一目多迦，有人言目多迦。目多迦名出三藏及摩诃衍。何等是？如佛说净饭王强令出家作佛弟子者，佛选择五百人堪任得道者，将至舍婆提。所以者何？以其未离欲，若近亲里，恐其破戒故，将至舍婆提。令舍利弗、目连等教化之，初夜、后夜，专精不睡，勤修精进，故得道；得道已，佛还将至本生国。一切诸佛法，还本国时，与大会诸天众俱住迦毗罗婆仙人林中。此林去迦毗罗婆城五十里，是诸释游戏园。此诸释子比丘，处舍婆提时，初夜、后夜，专精不睡，故以夜为长；从林中来，入城乞食，觉道里长远。尔时，佛知其心，有一师子来礼佛足，在一面住，佛以是三因缘，故说偈：<br>
      <br>
      　　“不寐夜长，疲倦道长，愚生死长，莫知正法！”<br>
      <br>
      　　佛告比丘：“汝未出家时，其心放逸多睡眠故，不觉夜长；今初夜、后夜，专精求道，减省睡眠故，觉夜为长。此迦毗罗婆林，汝本驾乘游戏，不觉为远；今著衣持钵，步行疲极，故觉道长。”是师子鞞婆尸佛时作婆罗门师，见佛说法，来至佛所。尔时，大众以听法故，无共语者，即生恶念，发恶骂言：“此诸秃辈，与畜生何异！”不别好人，不知言语，以是恶口业故，从鞞婆尸佛乃至今日，九十一劫，常堕畜生中；此人尔时，即应得道，以愚痴故，自作生死长久；今于佛所心清净故，当得解脱。如是等经，名为出因缘。于何处出？于三藏、摩诃衍中出，故名为出。何名因缘？是三事之本，名为因缘经。<br>
      　　本生经者，昔者菩萨曾为师子，在林中住，与一猕猴共为亲友。猕猴以二子寄于师子，时有鹫鸟，饥行求食，值师子睡，故取猴子而去，住于树上。师子觉已，求猴子不得，见鹫持在树上，而告鹫言：“我受猕猴寄托二子，护之不谨，令汝得去，孤负言信，请从汝索。我为兽中之王，汝为鸟中之主，贵势同等，宜以相还！”鹫言：“汝不知时，吾今饥乏，何论同异！”师子知其叵得，自以利爪诶其胁肉，以贸猴子。又过去世时，人民多病黄白痿热，菩萨尔时，身为赤鱼，自以其肉施诸病人，以救其疾。又昔菩萨作一鸟身，在林中住，见有一人入于深水非人行处，为水神所睊。水神睊法，著不可解；鸟知解法，至香山中取一药草，著其睊上，绳即烂坏，人得脱去。如是等无量本生，多有所济，是名本生经。<br>
      　　广经者，名摩诃衍，所谓般若波罗蜜经、六波罗蜜经、华手经、法华经、佛本起因缘经、云经、法云经、大云经，如是等无量阿僧祇诸经，为得阿耨多罗三藐三菩提故说。<br>
      　　鞞佛略，秦言未曾有经。如佛现种种神力，众生怪未曾有，所谓佛生时，身放大光明，照三千大千世界及幽闇之处，复照十方无量诸佛三千大千世界。是时于佛母前，有清净好池，以浴菩萨；梵王执盖，帝释洗身，二龙吐水。又生时，不须扶持而行七步，足迹之处，皆有莲华，而发是言：“我是度一切众生老病死者！”地大震动，天雨众华，树出音声，作天妓乐。如是等无量希有事，是名未曾有经。<br>
      　　论议经者，答诸问者，释其所以。又复广说诸义，如佛说四谛。何等是四？所谓四圣谛。何等是四？所谓苦、集、灭、道圣谛。是名论议。何等为苦圣谛？所谓生苦等八种苦。何等是生苦？所谓诸众生各各生处，是中受苦，如是等问答，广解其义，是名优波提舍。如摩诃衍中，佛说六波罗蜜。何等六？所谓檀波罗蜜乃至般若波罗蜜。何等是檀波罗蜜？檀波罗蜜有二种：一者、具足，二者、不具足。何等是具足？与般若波罗蜜和合，乃至十住菩萨所得，是名具足。不具足者，初发菩萨心，未得无生忍法，未与般若波罗蜜和合，是名不具足。乃至禅波罗蜜，亦如是。般若波罗蜜具足者，有大方便力；未具足者，无方便力。<br>
      　　复次，佛所说论议经，及摩诃迦旃延所解修多罗，乃至像法凡夫人如法说者，亦名优波提舍。声闻所不闻者，佛独与菩萨说法，无诸声闻听者。又佛以神通力，变身无数，遍至十方一乘世界说法。又复佛为欲天、色天说法，无诸弟子，故不得闻。<br>
      　　问曰：诸六通阿罗汉，若佛说时，虽不在坐，以天耳、天眼可得见闻，若以宿命通并知过去事，何以不闻？<br>
      　　答曰：诸声闻神通力所不及处，是故不闻。<br>
      　　复次，佛为诸大菩萨说不可思议解脱经，舍利弗、目连在佛左右而不得闻，以不种是闻大乘行法因缘故。譬如坐禅人，入一切处定中，能使一切皆水皆火，而余人不见；如不可思议解脱经中广说。尽欲受持者，闻而奉行为受，久久不失为持。</p>
<div class="jwbt-box"><div class="jwbt"><a name=j1163-02-30><a href="1163-02.htm#MENU-top">大智度论卷第三十四</div></a></a>
<div class="jwbtbm"><a name=j1163-02-31><a href="1163-02.htm#MENU-top">释初品中信持</div></div></a></a>
<p>　　【经】“十方如恒河沙等世界中诸佛所说法，已说、今说、当说；闻已，欲一切信持，自行亦为人说，当学般若波罗蜜！”　　<br>
      　　【论】问曰：上已说十方诸佛所说，欲忆持不忘，当学般若，今何以复说信持三世佛法？<br>
      　　答曰：上说欲忆持十方诸佛法，未知是何法，故说十二部经是佛法，及声闻所不闻者。上但言恒河沙等世界诸佛，今言恒河沙三世诸佛法。又上但说受持不忘，不说受持利益；今言自为，亦为他人说，是故复说。</p>
      <p>　　【经】“复次，舍利弗，菩萨摩诃萨，过去诸佛说已，未来诸佛当说，欲闻闻已，自利亦利他人，当学般若波罗蜜！”　　<br>
      　　【论】问曰：十方现在佛所说法，可受、可持；过去已灭，未来未有，云何可闻？<br>
      　　答曰：此义先已答，今当更说。菩萨有三昧，名观三世诸佛三昧。菩萨入是三昧中，悉见三世诸佛，闻其说法；譬如外道神仙，于未来世事，未有形兆，未有言说，以智慧力故，亦见、亦闻。<br>
      　　复次，诸菩萨力不可思议，未来世虽未有形，未有言说，而能见、能闻。或以陀罗尼力，或以今事比知过去、未来诸事。以是故言，欲得是者，当学般若波罗蜜。</p>
      <p>　　【经】“十方如恒河沙等诸世界，中间闇处，日月所不照，欲持光明普照，当学般若波罗蜜！”　　<br>
      　　【论】菩萨从兜率天上欲降神母胎，尔时，身放光明，遍照一切世界，及世间幽冥之处。次后生时，光明遍照，亦复如是。初成道时，转法轮时，般涅槃时，放大光明，皆亦如是。及于余时现大神通，放大光明：如欲说般若波罗蜜时，现大神通，以大光明，遍照世间幽冥之处。如是比，处处经中说神通光明。<br>
      　　问曰：此是佛力，何以说菩萨？<br>
      　　答曰：今言菩萨欲得是者，当学般若波罗蜜。诸大菩萨能有是力，如遍吉菩萨，观世音、得大势、明网、无量光菩萨等，能有是力，身出无量光明，能照十方如恒河沙等世界。又如阿弥陀佛世界中，诸菩萨身出常光，照十万由旬。<br>
      　　问曰：菩萨身光如是，本以何业因缘得？<br>
      　　答曰：身业清净故身得庄严。如经说：有一鬼，头似猪，臭虫从口出，身有金色光明。是鬼宿世作比丘，恶口骂詈客比丘。身持净戒，故身有光明；口有恶言，故臭虫从口出。如经说：心清净优劣，故光有上、中、下，少光、大光、光音。欲界诸天，心清净布施、持戒，故身有光明。<br>
      　　复次，有人怜愍众生故，于闇处燃灯，亦为供养尊像、塔、寺故，亦以明珠、户向、明镜等明净物布施故，身有光明。<br>
      　　复次，常修慈心，遍念众生，心清净故；又常修念佛三昧，念诸佛光明神德故，得身光明。<br>
      　　复次，行者常修火一切入；又以智慧光明，教化愚闇邪见众生，以是业因缘故，得心中智慧明，身亦有光。如是等业因缘，得身光清净。</p>
      <p>　　【经】“十方如恒河沙等世界中，无有佛名、法名、僧名，欲使一切众生，皆得正见，闻三宝音者，当学般若波罗蜜！”　　<br>
      　　【论】菩萨于先无佛法塔寺处，于中起塔，以是业因缘，后身得力成就；于无佛法众处，赞叹三宝，令众生入于正见。如经说：有人于先无佛塔国土中，修立塔庙，得梵福德；梵名无量福德。以是因缘，疾得禅定；得禅定故，得无量神通；神通力故，能至十方赞叹三宝。正见者，若先不识三宝功德，因菩萨故得信三宝，信三宝故信业因缘罪福，信业因缘故信世间是缚，涅槃是解。赞叹三宝义，如八念中说。</p>
      <p>　　【经】“欲令十方如恒河沙等世界中众生，以我力故，盲者得视，聋者得听，狂者得念，裸者得衣，饥渴者得饱满，当学般若波罗蜜！”　　<br>
      　　【论】菩萨行无碍般若波罗蜜，若得无碍解脱成佛；若作法性生身菩萨，如文殊尸利等，在十住地，有种种功德具足，众生见者，皆得如愿。譬如如意珠，所欲皆得；法性生身佛及法性生身菩萨，人有见者，皆得所愿，亦复如是。<br>
      　　复次，菩萨从初发意已来，于无量劫中，治一切众生九十六种眼病；又于无量世中，自以眼布施众生；又智慧光明，破邪见黑闇；又以大悲，欲令众生所愿皆得。如是业因缘，云何令众生见菩萨身而不得眼？余事亦如是。此诸义，如放光中说。</p>
      <p>　　【经】“复次，舍利弗，菩萨摩诃萨，若欲令十方如恒沙等世界中众生，诸在三恶趣者，以我力故皆得人身，当学般若波罗蜜！”　　<br>
      　　【论】问曰：自以善业因缘故得人身，云何菩萨言：以我力因缘故，令三恶道中众生皆得人身？<br>
      　　答曰：不言以菩萨业因缘，令众生得人身；但言菩萨恩力因缘故得，菩萨以神通变化说法力故，令众生修善得人身。如经中说二因缘，发起正见：一者、外闻正法，二者、内有正念。又如草木，内有种子，外有雨泽，然后得生。若无菩萨，众生虽有业因缘，无由发起，以是故知诸佛菩萨，所益甚多！<br>
      　　问曰：云何能令三恶道中众生皆得解脱？佛尚不能，何况菩萨？<br>
      　　答曰：菩萨心愿欲尔，则无过咎。又多得解脱，故言一切。如诸佛及大菩萨身，遍出无量光明。从是光明出无量化身，遍入十方三恶道中，令地狱火灭汤冷，其中众生心清净故，生天上人中；令饿鬼道饥渴饱满，开发善心，得生天人中；令畜生道随意得食，离诸恐怖，开发善心，亦得生天人中。如是名为一切三恶道得解脱。<br>
      　　问曰：如余经说生天人中，此何以但说皆得人身？<br>
      　　答曰：于人中得修大功德，亦受福乐；天上多著乐故，不能修道。以是故愿令皆得人身。<br>
      　　复次，菩萨不愿众生但受福乐，欲令得解脱，常乐涅槃，以是故不说生天上。</p>
      <p>　　【经】“欲令十方如恒河沙等世界中众生，以我力故，立于戒、三昧、智慧、解脱、解脱知见，令得须陀洹果，乃至阿耨多罗三藐三菩提，当学般若波罗蜜！”　　<br>
      　　【论】问曰：先已说此五众道果，今何以更说？<br>
      　　答曰：上说但是声闻法，从须陀洹乃至无余涅槃；今杂说三乘，声闻、辟支佛，乃至阿耨多罗三藐三菩提。</p>
      <p>　　【经】“复次，舍利弗，菩萨摩诃萨欲学诸佛威仪，当学般若波罗蜜！”　　<br>
      　　【论】问曰：何等是诸佛威仪？<br>
      　　答曰：威仪名身四动止。譬如象王，回身而观；行时足离地四指，虽不蹈地而轮迹现；不迟不疾，身不倾动；常举右手安慰众生；结跏趺坐，其身正直；常偃右胁，累膝而卧；所敷草蓐，齐整不乱；食不著味，美恶等一；若受人请，默然无言；言辞柔软，方便利益，不失时节。<br>
      　　复次，法身佛威仪者，过东方如恒河沙等世界以为一步，梵音说法，亦复如是。法身佛相义，如先说。</p>
      <p>　　【经】“菩萨摩诃萨欲得如象王视观，当学般若波罗蜜！菩萨作是愿：‘使我行时离地四指，足不蹈地。我当共四天王天，乃至阿迦尼吒天，无量千万亿诸天众，围绕恭敬，至菩提树下。’当学般若波罗蜜！”　　<br>
      　　【论】如象王视者，若欲回身观时，举身俱转。<br>
      　　大人相者，身心专一；是故若有所观，身心俱回。譬如师子有所搏撮，不以小物故而改其壮势；佛亦如是，若有所观，若有所说，身与心俱，常不分散。所以者何？从无数劫来，集一心法；以是业因缘故，头骨与身为一，无有分解；又以世世破憍慢故，不轻众生，观则俱转。如尼他阿波陀那中说：舍婆提国除粪人，而佛以手摩头，教令出家，犹不轻之。<br>
      　　足离地四指者，佛若常飞，众生疑怪，谓佛非是人类，则不归附；若足到地，则众生以为与常人不异，不生敬心。是故虽为行地，四指不到而轮迹现。<br>
      　　问曰：如佛常放大光，足不到地，众生何以故不尽敬附？<br>
      　　答曰：众生无量劫中积罪甚重，无明垢深，于佛生疑，谓是幻师，以术诳人；或言足不蹈地，生性自尔，如鸟能飞，有何奇特！或有众生罪重因缘故，不见佛相，直谓大威德沙门而已；譬如人重病欲死，名药美食，皆谓臭秽，是故不尽敬附。<br>
      　　共四天王天，乃至阿迦尼吒无量千万亿诸天众，恭敬围绕至菩提树下者，是诸佛常法。佛为世尊，至菩提树下，欲破二种魔：一者、结使魔，二者、自在天子魔。欲成一切智！是诸天众，云何不恭敬侍送？又诸天世世佐助拥护菩萨，乃至出家时，令诸宫人婇女，纯惛而卧，捧马足逾城出。今日事办，我当共侍送至菩提树下。<br>
      　　问曰：何以不说刹利、婆罗门等无量人侍送，而但说诸天？<br>
      　　答曰：佛独于深林中求菩提树，非是人行处，是故不说。又以人无天眼、他心智故，不知佛当成道，是故不说。<br>
      　　复次，诸天贵于人，故但说天。<br>
      　　复次，诸佛常乐闲静处，诸天能隐身不见，不妨闲静，是故但说诸天侍从。<br>
      　　复次，菩萨见五比丘舍菩萨而去，而菩萨独至树下，是故作是愿。</p>
      <p>　　【经】“我当于菩提树下坐，四天王天乃至阿迦尼吒天，以天衣为座，当学般若波罗蜜！”　　<br>
      　　【论】问曰：如经说：佛敷草树下坐而成佛道，今云何愿言以天衣为座？<br>
      　　答曰：声闻经中说敷草，摩诃衍经中随众生所见，或有见敷草树下，或见敷天綩綖，随其福德多少，所见不同。<br>
      　　复次，生身佛把草树下；法性生身佛以天衣为座，或胜天衣。<br>
      　　复次，佛于深林树下成佛，林中人见，则奉佛草；若贵人见者，当以所贵衣服为座；但林中无贵人故，时诸龙神天，各以妙衣为座。四天王衣重二两，忉利天衣重一两，夜摩天衣重十八铢，兜率陀天衣重十二铢，化乐天衣重六铢，他化自在天衣重三铢；色界天衣无重相。欲界天衣从树边生，无缕无织；譬如薄冰，光曜明净，有种种色。色界天衣，纯金色光明，不可称知。如是等宝衣敷座，菩萨坐上，成阿耨多罗三藐三菩提。<br>
      　　问曰：何以但说诸天敷衣，不说十方诸大菩萨为佛敷座？诸菩萨等，佛将成道时，皆为佛敷座；或广长一由旬，十百千万亿乃至无量由旬，高亦如是。此诸宝座，是菩萨无漏福德生故，是诸天目所不见，何况手触？十方三世诸佛，降魔得道，庄严佛事，皆悉照见，譬如明镜；如是妙座，何以不说？<br>
      　　答曰：般若波罗蜜有二种：一者、与声闻、菩萨、诸天共说，二者、但与十住具足菩萨说。是般若波罗蜜中，应说菩萨为佛敷座。所以者何？诸天知佛恩，不及一生、二生诸大菩萨；如是菩萨云何不以神通力而供养佛？是中合声闻说，是故不说。</p>
      <p>　　【经】“我得阿耨多罗三藐三菩提时，行、住、坐、卧处，欲使悉为金刚，当学般若波罗蜜！”　　<br>
      　　【论】问曰：何以故佛四威仪中，地悉为金刚？<br>
      　　答曰：有人言：“菩萨至菩提树下时，于此处坐，得阿耨多罗三藐三菩提；尔时菩萨入诸法实相中，无有地能举是菩萨。所以者何？地皆是众生虚诳业因缘报故有，是故不能举。菩萨欲成佛时，实相智慧身，是时坐处变为金刚。”有人言：“土在金轮上，金轮在金刚上，从金刚际出如莲华台，直上持菩萨坐处，令不陷没，以是故，此道场坐处名为金刚。”有人言：“成佛道已，四种威仪处，悉变成金刚。”<br>
      　　问曰：金刚亦是众生虚诳业因缘有，云何能举佛？<br>
      　　答曰：金刚虽是虚诳所成，于地最为牢固，更无胜者。金刚下水，诸大龙王以此坚固物，奉献于佛，亦是佛宿世业因缘故，得此安立处。又复佛变金刚及四大令为虚空，虚空不诳，佛智慧亦不诳，二事既同，是故能举。</p>
      <p>　　【经】“复次，舍利弗，菩萨摩诃萨，欲出家日即成阿耨多罗三藐三菩提，即是日转法轮。转法轮时，无量阿僧祇众生远尘离垢，诸法中得法眼净；无量阿僧祇众生，一切法不受故，诸漏心得解脱；无量阿僧祇众生，于阿耨多罗三藐三菩提得不退转，当学般若波罗蜜！”　　<br>
      　　【论】或有菩萨，于恶世邪见众生中，为除众生邪见故，自行勤苦甚难之行。如释迦文佛于沤楼频螺树林中，食一麻一米。诸外道言：“我等先师，虽修苦行，不能如是六年勤苦！”又复有人，谓佛先世恶业，今受苦报。有菩萨谓佛为实受是苦，是故发心：“我当即以出家日成佛。”<br>
      　　又有菩萨于好世出家，如大通慧求佛道，结跏趺坐，经十小劫乃得成佛。菩萨闻是已，发心言：“愿我以出家日即得成佛。”<br>
      　　有菩萨成佛已，不即转法轮，如燃灯佛，成佛已十二年，但放光明，人无识者而不说法。又如须扇多佛，成佛已，无受化者；作化佛留住一劫，说法度人，自身灭度。又如释迦文佛成佛已，五十七日不说法。菩萨闻是已，愿：“我成佛已，即转法轮。”<br>
      　　有佛度众生有限数，如释迦文佛转法轮时，憍陈如一人得初道，八万诸天诸法中得法眼净。菩萨闻是已，作是愿：“我转法轮时，令无量阿僧祇人，远尘离垢，诸法中得法眼净。”<br>
      　　以释迦文佛初转法轮时，一比丘及诸天皆得初道，而无一人得阿罗汉及菩萨道者，是故菩萨愿言：“我作佛时，当使无量阿僧祇众生，一切法不受，诸漏心得解脱；及无量阿僧祇众生，于阿耨多罗三藐三菩提得不退转。”<br>
      　　问曰：若一切佛神力、功德、度众生皆等，此菩萨何以作此愿？<br>
      　　答曰：一佛能变作无量阿僧祇身而度众生，而世界有严净者，有不严净者。菩萨若见若闻，是诸佛有苦行难得佛者，有不即转法轮者，有如释迦牟尼佛六年苦行成道。又闻初转法轮时，未有得阿罗汉道者，何况得菩萨道！是故菩萨未闻诸佛力等，故作是愿。然诸佛神力、功德，平等无异。</p>
      <p>　　【经】“我得阿耨多罗三藐三菩提时，以无量阿僧祇声闻为僧，我一说法时，便于坐上尽得阿罗汉，当学般若波罗蜜！”　　<br>
      　　【论】有佛以声闻为僧，有数有限。如释迦文尼佛，千二百五十比丘为僧。弥勒佛初会，僧九十九亿，第二会九十六亿，第三会九十三亿。如是等诸佛僧，各各有限有数不同，以是故，菩萨愿言：“我当以无量阿僧祇声闻为僧。”<br>
      　　有佛为众生说法，一说法得初道，异时更说，得二道、三道、第四道。如释迦文尼佛，为五比丘说法，得初道，异日得阿罗汉道。如舍利弗得初道，经半月然后得阿罗汉道。摩诃迦葉见佛得初道，过八日已得阿罗汉。如阿难得须陀洹道，二十五岁供养佛已，佛般涅槃后得阿罗汉。如是等诸阿罗汉，不一时得四道。以是故，菩萨愿言：“我一说法时，便于座上尽得阿罗汉。”</p>
      <p>　　【经】“我当以无量阿僧祇菩萨摩诃萨为僧。我一说法时，无量阿僧祇菩萨，皆得阿鞞跋致！”　　<br>
      　　【论】菩萨所以作此愿者，诸佛多以声闻为僧，无别菩萨僧。如弥勒菩萨、文殊师利菩萨等，以释迦文佛无别菩萨僧，故入声闻僧中次第坐。有佛为一乘说法，纯以菩萨为僧。有佛声闻、菩萨杂以为僧；如阿弥陀佛国，菩萨僧多，声闻僧少。以是故，愿以无量菩萨为僧。<br>
      　　有佛初转法轮时，无有人得阿鞞跋致。以是故，菩萨愿言：“我一说法，无量阿僧祇人得阿鞞跋致。”</p>
      <p>　　【经】“欲得寿命无量，光明具足，当学般若波罗蜜！”　　<br>
      　　【论】诸佛寿命，有长、有短。如鞞婆尸佛，寿八万四千岁；如拘楼餐陀佛，寿六万岁；迦那伽牟尼佛，寿三万岁；迦葉佛，寿二万岁；释迦文佛寿百岁，少有过者；弥勒佛，寿八万四千岁。如释迦文佛常光一丈，弥勒佛常光十里。诸佛寿命、光明，各有二种：一者、隐藏，二者、显现。一者、真实，二者、为众生故隐藏。真实者，无量显现；为众生者，有限有量。实佛寿不应短。所以者何？诸佛长寿业因缘具足故。如婆伽梵宿世救一聚落人命，故得无量阿僧祇寿命。梵世中寿法不过半劫，而此梵天寿独无量，以是故，生邪见言：“唯我常住。”佛到其所，破其邪见，说其本缘救一聚落，其寿乃尔。何况佛世世救无量阿僧祇众生，或以财物救济，或以身命代死，云何寿限不过百岁？又不杀生戒，是长寿业因缘，佛以大慈众生，爱彻骨髓，常能为众生故死，何况杀生！又以诸法实相智慧，真实不诳故，亦是长寿因缘；菩萨以般若波罗蜜，和合持戒诸功德故，得寿命无量，何况佛世世具足此诸无量功德，而寿命有限？<br>
      　　复次，如一切色中，佛身第一；一切心中，佛心第一。以是故，一切寿命中，佛寿亦应第一。如世俗人言：“人生于世，以寿为贵。”佛为人中之上，寿亦应长！<br>
      　　问曰：佛虽有长寿业因缘，生于恶世，故寿命便短；以此短寿，能具佛事，何用长为？又佛以神通力故，一日之中能具佛事，何况百岁！<br>
      　　答曰：此间阎浮提恶，故佛寿应短；余处好，故佛寿应长。<br>
      　　问曰：若然者，菩萨于此阎浮提净饭王宫生，出家成道，是实佛；余处皆是神通力变化作佛，以度众生？<br>
      　　答曰：此言非也！所以者何？余处阎浮提，亦各各言我国是实佛，余处为变化。何以知之？若余处国土，自知是化佛，则不肯信受教戒。又如余国土人，寿命一劫，若佛寿百岁，于彼裁无一日，众生则起轻慢，不肯受教；彼则以一劫为实佛，以此为变化。如首楞严三昧经说：神通遍照佛，寿七百千阿僧祇劫。佛告文殊尸利：“彼佛则是我身。”彼佛亦言：“释迦文佛则是我身。”以是故知诸佛寿命，实皆无量，为度人故，现有长短。<br>
      　　汝言释迦文佛，以神通力故，所度众生与久寿不异者，则不须百岁，一日之中可具足佛事！如阿难一时心生是念：“如燃灯世尊、一切胜佛、鞞婆尸佛，出于好世，寿命极多，能具佛事；我释迦文佛出生恶世，寿命极短，将无世尊不能具足佛事耶？”尔时，世尊入日出三昧，从身变化，出无量诸佛及无量光明，普至十方；一一化佛在诸世界，各作佛事，或有说法，或现神通，或现三昧，或现饭食。如是之比种种因缘，施作佛事而度众生。从三昧起，告阿难曰：“汝悉见闻是事不？”阿难言：“唯然！已见！”佛告阿难：“佛以如是神力，能具佛事不？”阿难言：“假令佛寿一日，大地草木悉为可度众生，则能度尽，何况百岁！”以是故，知诸佛寿命，皆悉无量，为度人故，现有长短。譬如日出，影现于水，随水大小，水大则影久，水小则速灭；若照琉璃、玻璃珠山，影则久住。又如火烧草木，燃少则速灭，燃多则久住；不可以灭处无火故，谓多燃处亦无。<br>
      　　光明长短义，亦如是。</p>
      <p>　　【经】“我成阿耨多罗三藐三菩提时，世界中无有淫欲、瞋恚、愚痴，亦无三毒之名。一切众生，成就如是智慧，善施、善戒、善定、善梵行、善不娆众生，当学般若波罗蜜！”　　<br>
      　　【论】问曰：若世界无三毒，亦无三毒名者，佛为何等故出生其国？<br>
      　　答曰：贪欲、瞋恚、愚痴，名为三不善根，是欲界系法。佛若说贪欲、瞋恚、愚痴，是欲界系不善；若说染爱、无明，是则通三界。有佛世界，纯诸离欲人，为是众生故，菩萨愿言：“我成佛时，国无三毒及三毒之名。”复有清净佛国，纯阿鞞跋致，法性生身菩萨，无诸烦恼，唯有余习；是故言无三毒之名。若有人言：“如菩萨愿言，我当度一切众生，而众生实不尽度。”此亦如是，欲令世界无三毒之名，亦应实有三毒不尽。若无三毒，何用佛为？如地无大闇，则不须日照！如经所说，若无三法，则佛不出世；若三法不断，则不得离老病死。三法者，则是三毒；如三法经，此中应广说。<br>
      　　复次，有世界众生分别诸法，是善、是不善，是缚、是解等，于一相寂灭法中而生戏论。菩萨以是故愿言：“令我世界众生，不生三毒。”知三毒实相即是涅槃。<br>
      　　问曰：一切众生如是智慧，是何等智慧？<br>
      　　答曰：智慧是世间正见。世间正见中，说有布施，有罪福，有今世、后世，有阿罗汉。信罪福故，能善布施；信有阿罗汉故，能善持戒、善禅定、善梵行；得正见力故，能善不娆众生。世间正见，是无漏智慧根本；以是故，说国中无三毒之名。贪欲有二种：一者、邪贪欲，二者、贪欲。瞋恚有二种：一者、邪瞋恚，二者、瞋恚。愚痴有二种：一者、邪见愚痴，二者、愚痴。是三种邪毒众生，难可化度，余三易度。无三毒名者，无邪三毒之名。善布施等五事，如上放光品中说。</p>
      <p>　　【经】“使我般涅槃后，法无灭尽，亦无灭尽之名，当学般若波罗蜜！”　　<br>
      　　【论】问曰：佛为法主，尚自灭度，云何言法无灭尽？<br>
      　　答曰：如上所说，是菩萨愿，事不必实。一切有为法，从因缘和合生，云何常住而不灭？佛如日明，法如日没余光，云何日没而余光不灭？但久住故，无能见灭者，故名不灭。<br>
      　　复次，菩萨见诸佛法住，有多有少，如迦葉佛法住七日，如释迦牟尼佛法住千岁。是故菩萨发是愿言：“法虽有为，愿令相续不灭，如火得薪，相传不绝。”<br>
      　　复次，诸法实相，名为佛法；是实法相，不生不灭，不断不常，不一不异，不来不去，不受不动，不著不依，无所有如涅槃相。法相如是，云何有灭？<br>
      　　问曰：法相如是者，一切佛法，皆应不灭？<br>
      　　答曰：如所言，诸法实相无有灭者。有人忆想分别，取诸法相，坏实法相，用二法说，是故有灭！实相法中，无有灭也。<br>
      　　复次，般若波罗蜜无碍法，集无量功德故，随其本愿，法法相续，无有见其灭者。譬如仰射虚空，箭去极远，人虽不见，要必当堕。</p>
      <p>　　【经】“我得阿耨多罗三藐三菩提时，十方如恒河沙等世界中众生，闻我名者，必得阿耨多罗三藐三菩提。欲得如是等功德，当学般若波罗蜜！”　　<br>
      　　【论】问曰：有人生值佛世，在佛法中，或堕地狱者。如提婆达、俱迦梨、诃多释子等，三不善法覆心，故堕地狱！此中云何言：去佛如恒河沙等世界，但闻佛名，便得道耶？<br>
      　　答曰：上已说有二种佛：一者、法性生身佛，二者、随众生优劣现化佛。为法性生身佛，故说乃至闻名得度；为随众生现身佛，故说虽共佛住，随业因缘有堕地狱者。法性生身佛者，无事不济，无愿不满。所以者何？于无量阿僧祇劫，积集一切善本功德，一切智慧无碍具足，为众圣主，诸天及大菩萨，希能见者。譬如如意宝珠，难见难得，若有见者，所愿必果。如喜见药，其有见者，众患悉除。如转轮圣王，人有见者，无不富足。如释提桓因，有人见者，随愿悉得。如梵天主，众生依附，恐怖悉除。如人念观世音菩萨，悉脱危难。是事尚尔，何况诸佛法性生身！<br>
      　　问曰：释迦文佛亦是法性生身分，无有异体；何以故佛在世时，有作五逆罪人、饥饿贼盗，如是等恶？<br>
      　　答曰：释迦文佛本誓：“我出恶世，欲以道法度脱众生，不为富贵世乐故出。”若佛以力与之，则无事不能。又亦是众生福德力薄，罪垢深重，故不得随意度脱。又今佛但说清净涅槃，而众生讥论诽谤言：“何以多畜弟子，化导人民？”此亦是系缚法；但以涅槃法化，犹尚讥谤，何况杂以世乐！如提婆达，欲令足下有千辐相轮故，以铁作模，烧而烙之，烙已足坏，身恼大号。尔时，阿难闻已，涕泣白佛：“我兄欲死，愿佛哀救！”佛即伸手就摩其身，发至诚言：“我看罗睺罗与提婆达等者，彼痛当灭！”是时提婆达众痛即除，执手观之，知是佛手，便作是言：“净饭王子，以此医术足自生活！”佛告阿难：“汝观提婆达不？用心如是，云何可度！”若好世人，则无是咎。如是众生，若以世乐，不得度也。是事种种因缘，上已广说。以是故说：闻佛名有得道者，有不得者。<br>
      　　复次，佛身无量阿僧祇，种种不同：有佛为众生说法，令得道者；有佛放无量光明，众生遇之而得道者；有以神通变化，指示其心而得道者；有佛但现色身而得道者；有佛遍身毛孔出众妙香，众生闻之而得道者；有佛以食与众生，令得道者；有佛，众生但念而得道者；有佛能以一切草木之声而作佛事，令众生得道者；有佛，众生闻名而得道者。为是佛故，说言：“我作佛时，其闻名者，皆令得度。”<br>
      　　复次，闻名，不但以名便得道也；闻已修道，然后得度。如须达长者初闻佛名，内心惊喜；诣佛听法而能得道。又如贳夷罗婆罗门，从鸡泥耶结发梵志所，初闻佛名，心即惊喜；直诣佛所，闻法得道。是但说闻名，闻名为得道因缘，非得道也。<br>
      　　问曰：此经言闻诸佛名，即时得道，不言闻名已修道乃得！<br>
      　　答曰：今言即时，不言一心中，但言更无异事间之，故言即时。譬如经中说：修慈心时，即修七觉意。难者言：“慈三昧有漏，是缘众生法，云何即时修七觉？”答者言：“从慈起已，即修七觉，更无余法，故言即时。”即时有二种：一者、同时；二者、虽久更无异法，即是心而得修七觉，亦名即时。<br>
      　　复次，有众生福德纯熟，结使心薄，应当得道；若闻佛名，即时得道。又复以佛威力故，闻即得度；譬如熟痈，若无治者，得小因缘而便自溃；亦如熟果，若无人取，微风因缘，便自堕落。譬如新净白毡，易为受色；为是人故说，若闻佛名，即时得道。譬如鬼神著人，闻仙人咒名，即时舍去。<br>
      　　问曰：过如恒河沙等世界，谁传此名令彼得闻？<br>
      　　答曰：佛以神力，举身毛孔放无量光明，一一光上皆有宝华，一一华上皆有坐佛，一一诸佛各说妙法以度众生，又说诸佛名字，以是故闻。如放光品中说。<br>
      　　复次，诸大菩萨，以本愿欲至无佛法处，称扬佛名，如此品中说者，是故得闻。复有大功德人，从虚空中闻佛名号，如萨陀波仑菩萨；又有从诸天闻，或从树木音声中闻，或从梦中闻。<br>
      　　复次，诸佛有不可思议力，或自往语，或以声告。又如菩萨作愿，誓度一切众生。以是故说：我成佛时，过如恒河沙等世界众生，闻我名皆得成佛。欲得是者，当学般若波罗蜜。<br>
      　　问曰：上欲得诸功德及诸所愿，是诸事皆是众行和合所成，何以故但说当学般若波罗蜜？<br>
      　　答曰：是经名般若波罗蜜，佛欲解说其事，是故品品中皆赞般若波罗蜜。<br>
      　　复次，般若波罗蜜，是诸佛母，父、母之中，母功最重；是故佛以般若为母，般舟三昧为父。三昧能摄持乱心，令智慧得成，而不能观诸法实相；般若波罗蜜，能遍观诸法分别实相，无事不达，无事不成，功德大故，名之为母。以是故，行者虽行六波罗蜜，及种种功德和合，能具众愿，而但说当学般若波罗蜜。<br>
      　　复次，如般若后品中说：若无般若波罗蜜，余五事不名波罗蜜；虽普修众行，亦不能满具诸愿。如种种画彩，若无胶者，亦不中用。众生从无始世界中来，虽修布施、持戒、忍辱、精进、一心、智慧，受世间果报已而复还尽。所以者何？离般若波罗蜜故。今以佛恩，以般若波罗蜜修行六事，故得名波罗蜜，成就佛道，使佛佛相续而无穷尽。<br>
      　　复次，菩萨行般若波罗蜜时，普观诸法皆空，空亦复空；灭诸观，得无碍般若波罗蜜。以大悲方便力，还起诸功德业；此清净业因缘故，无愿不得。余功德离般若波罗蜜，无有无碍智慧，云何言欲得诸愿，当学檀波罗蜜等！<br>
      　　复次，又以五波罗蜜离般若，不得波罗蜜名字。五波罗蜜如盲，般若波罗蜜如眼；五波罗蜜如坏瓶盛水，般若波罗蜜如成熟瓶；五波罗蜜如鸟无两翼，般若波罗蜜如有翼之鸟。如是等种种因缘故，般若波罗蜜能成大事。以是故言：欲得诸功德及愿，当学般若波罗蜜。</p>
<div class="jwbt-box"><div class="jwbt"><a name=j1163-02-32><a href="1163-02.htm#MENU-top">大智度论卷第三十五</div></a></a>
<div class="jwbtbm"><a name=j1163-02-33><a href="1163-02.htm#MENU-top">释奉钵品第二</div></div></a></a>
<p>　　【经】佛告舍利弗：“若菩萨摩诃萨行般若波罗蜜，能作是功德，是时四天王皆大欢喜，意念言：‘我等当以四钵奉上菩萨，如前天王奉先佛钵。’”　　<br>
      　　【论】问曰：前品说已具足，今何以重说？<br>
      　　答曰：前虽赞叹般若波罗蜜，事未具足，闻者无厌，是故复说。<br>
      　　复次，初品但赞般若波罗蜜力，今赞行者能作是功德，四天王等欢喜奉钵。<br>
      　　复次，以菩萨能具诸愿行，故佛安慰劝进，言有此果报，终不虚也。<br>
      　　复次，般若波罗蜜有二种果：一者、成佛度众生；二者、虽未成佛，受世间果报。转轮圣王、释梵天王主三千世界，世间福乐供养之事，悉皆备足；今以世间果报以示众生，故说是事。<br>
      　　复次，世间欲成大业，多有坏乱者；菩萨则不然，内心既定，外事亦应。如是等因缘，故说此品。<br>
      　　问曰：菩萨增益六波罗蜜时，诸天世人何因缘故喜？<br>
      　　答曰：诸天皆因十善、四禅、四无量故生；是诸功德，皆由诸佛菩萨故有。若佛出世，增益诸天众，减损阿修罗种；若佛不在世，阿修罗种多，诸天减少；以种杂福不清净故。若诸佛出世，能断诸天疑网，能成大事。如释提桓因命欲终时，心怀怖畏，求佛自救，遍不知处。虽见出家之人，山泽间处所供养者，皆亦不能断其疑网。尔时，毗首羯磨天白释提桓因言：“尸毗王苦行奇特，世所希有！诸智人言，是人不久当得作佛！”释提桓因言：“是事难辨，何以知之？如鱼子、庵罗树华、发心菩萨，是三事因时虽多，成果甚少。今当试之！”帝释自化为鹰，毗首羯磨化作鸽，鸽投于王，王自割身肉，乃至举身上称以代鸽命，地为震动。是时释提桓因等心大欢喜，散众天华，叹未曾有：“如是决定大心，成佛不久！”<br>
      　　复次，凡人肉眼，无有智慧，苦身求财，以自生活；闻菩萨增益六波罗蜜，成佛不久，犹尚欢喜，何况诸天！<br>
      　　问曰：四天王天、三十三天，有阿修罗难；上诸天等无有此患，何以欢喜？<br>
      　　答曰：上诸天虽无阿修罗患，若佛不出世，生其天上者少；设有生者，五欲不妙。所以者何？但修不净福故。色界诸天宫殿，光明寿命，亦复如是。<br>
      　　复次，诸天中有智慧者，能知禅味、五欲，悉皆无常；唯佛出世，能令得常乐涅槃。以世间乐、涅槃乐，皆由佛菩萨得，是故欢喜。譬如甘美果树，茂盛成就，人大欢喜；以树有种种利益，有庇其荫者，有用其华，食其果实。菩萨亦如是，能以离不善法荫，遮三恶苦热；能与人天富乐之华，令诸贤圣得三乘之果，是故欢喜。<br>
      　　问曰：诸天供养事多，何以奉钵？<br>
      　　答曰：四天王奉钵，余天供养。诸天供养，各有定法：如佛初生时，释提桓因以天衣奉承佛身，梵天王躬自执盖，四天王四边防护。净居诸天欲令菩萨生厌离心故，化作老、病、死人，及沙门形。又出家时，四天王敕使者捧举马足，自四边侍护菩萨。天帝释取发，于其天上城东门外立发塔；又持菩萨宝衣，于城南门外立衣塔；佛至树下时，奉上好草。执金刚菩萨，常执金刚卫护菩萨。梵天王请佛转法轮。如是等，各有常法。以是故，四天王奉钵。四钵义，如先说。<br>
      　　问曰：佛一身何以受四钵？<br>
      　　答曰：四王力等，不可偏受一人。又令见佛神力，合四钵为一，心喜信净，作是念：“我等从菩萨初生，至今成佛，所修供养，功德不虚。”<br>
      　　问曰：四天王寿命五百岁，菩萨过无量阿僧祇劫然后成佛；今之四天，非是后天，何以故喜？<br>
      　　答曰：同一姓故。譬如贵姓胤流百世，不以远故为异。或时行者，见菩萨增益六波罗蜜时，心作是愿：“是菩萨成佛时，我当奉钵，是故得生。”<br>
      　　复次，四天王寿五百岁；人间五十岁，为四天王处一日一夜；亦三十日为一月，十二月为一岁；以此岁寿五百岁，为人间九百万岁。菩萨能作是功德者，或近成佛，初生四天王足可得值。<br>
      　　问曰：如摩诃衍经中说：有佛以喜为食，不食揣食。如天王佛衣服仪容，与白衣无异，不须钵食，何以言四天王定应奉钵？<br>
      　　答曰：定者，为用钵者故，不说不用。<br>
      　　复次，用钵诸佛多，不用钵者少，是故以多为定。</p>
      <p>　　【经】“三十三天，乃至他化自在天，亦皆欢喜，意念言：‘我等当给侍供养菩萨，减损阿修罗种，增益诸天众。’三千大千世界，四天王天乃至阿迦尼吒天，皆大欢喜，意念言：‘我等当请是菩萨转法轮。’”　　<br>
      　　【论】释曰：是诸天等，以华香缨络，礼拜恭敬，听法赞叹等供养，亦作是念：“人修净福，阿修罗种减，增益三十三天，我诸天亦得增益。”<br>
      　　问曰：上六种天已说，何以故更说三千大千世界中，乃至阿迦尼吒天欢喜供养？<br>
      　　答曰：先说一须弥山上六天，此说三千大千世界诸天；先但说欲界，今此说欲界、色界诸天请佛转法轮；上虽说净居诸天种种供养劝助，今请转法轮事大故。<br>
      　　问曰：三藏中，但说梵天请转法轮，今何以说四天王乃至阿迦尼吒天？<br>
      　　答曰：欲界天近故前来。色界都名为梵，若说梵王请佛，已说余天。又梵为色界初门，说初故后亦说。<br>
      　　复次，众生有佛无佛，常识梵天，以梵天为世间祖父，为世人故说梵天。<br>
      　　法轮相，如先说。</p>
      <p>　　【经】“舍利弗，是菩萨摩诃萨行般若波罗蜜，增益六波罗蜜时；诸善男子、善女人，各各欢喜，意念言：‘我等当为是人作父母、妻子、亲族、知识。’”　　<br>
      　　【论】问曰：前已说能作是功德，今何以复说增益六波罗蜜？<br>
      　　答曰：先说总相，今说别相。<br>
      　　复次，前所说功德中（前品中功德也）种种无量，闻者厌倦；今但略说六波罗蜜，则尽摄诸功德。<br>
      　　复次，为天说故，能作诸功德；为人说故，增益六波罗蜜。何以知之？如后说善男子、善女人，以是故知。<br>
      　　问曰：四天王天，乃至阿迦尼吒天，何以不说善天，而但人中说善男子、善女人？<br>
      　　答曰：诸天皆有天眼、天耳、他心智，知供养菩萨，故不别说其善。人以肉眼，无知善者，能知供养，以少故别说善者。善者，从佛闻法，或从弟子、菩萨闻，或闻受记当作佛，又闻佛赞叹其名者，故知修善。<br>
      　　问曰：何以但说男子、女人善，不说二根、无根者善？<br>
      　　答曰：无根，所谓无得道根，是故不说。如毗尼中不得出家，以其失男女相故。其心不定，以小因缘故便瞋；结使多故，著于世事；多怀疑网，不乐道法；虽能少修福事，智慧浅薄，不能深入；本性转易，是故不说。声闻法如是说。摩诃衍中，譬如大海，无所不容；是无根人或时修善，但以少故不说。所谓少者，于男女中，是人最少，是人修善者少。譬如白人，虽鬓发黡子黑，不名黑人。二根人结使多杂，亦行男事，亦行女事，其心邪曲，难可勉济；譬如稠林曳木，曲者难出。又如阿修罗，其心不端故，常疑于佛，谓佛助天。佛为说五众，谓有六众，不为说一；若说四谛，谓有五谛，不说一事。二根人亦如是，心多邪曲故，不任得道。以是故，但说男子、女人中善者。善相者，有慈悲心，能忍恶骂。如法句骂品中说：能忍恶骂人，是为人中上！譬如好良马，可中为王乘。<br>
      　　复次，以五种邪语，及鞭杖、打害、缚系等，不能毁坏其心，是名为善相。<br>
      　　复次，三业无失，乐于善人，不毁他善，不显己德；随顺众人，不说他过；不著世乐，不求名誉，信乐道德之乐；自业清净，不恼众生；心贵实法，轻贱世事；唯好直言，不随他诳；为一切众生得乐故，自舍己乐；令一切众生得离苦故，以身代之。如是等无量，名为善人相；是相多在男、女，故说善男子、善女人。<br>
      　　问曰：善男子、善女人，何因能作是愿？<br>
      　　答曰：善男子、善女人，自知福薄，智慧鲜少；近习菩萨，欲求过度。譬如沉石虽重，依船得度。又善男子、善女人，闻菩萨不从一世、二世而得成道，无央数世往来生死！便作是念：“我当与为因缘。”<br>
      　　复次，菩萨积德厚故，在所生处，众生皆来敬仰菩萨，以蒙利益重故。若见菩萨舍寿，则生是愿：“我当与菩萨作父母、妻子、眷属。”所以者何？知习近善人，增益功德故；譬如积集众香，香气转多。<br>
      　　如菩萨先世为国王太子，见阎浮提人贫穷，欲求如意珠，入于大海，至龙王宫。龙见太子威德殊妙，即起迎逆，延前供养而问之言：“何能远来？”太子答曰：“我怜愍阎浮提众生故，欲求如意宝珠以饶益之！”龙言：“能住我宫，受供一月，当以相与！”太子即住一月，为龙王赞叹多闻，龙即与珠；是如意珠，能雨一由旬。龙言：“太子有相，不久作佛，我当作多闻第一弟子。”时太子复至一龙宫得珠，雨二由旬，二月赞叹神通力。龙言：“太子作佛不久，我当作神足第一弟子。”复至一龙宫得珠，雨三由旬，三月赞叹智慧。龙言：“太子作佛不久，我当作智慧第一弟子。”诸龙与珠已，言：“尽汝寿命，珠当还我。”菩萨许之。太子得珠，至阎浮提，一珠能雨饮食，一珠能雨衣服，一珠能雨七宝，利益众生。<br>
      　　又如须摩提菩萨，见燃灯佛，从须罗婆女买五茎华，不肯与之，即以五百金钱得五茎华，女犹不与而要之言：“愿我世世常为君妻，当以相与！”菩萨以供养佛故，即便许之。<br>
      　　又妙光菩萨，长者女见其身有二十八相，生爱敬心，住在门下。菩萨既到，女即解颈琉璃珠，著菩萨钵中，心作是愿：“我当世世为此人妇！”此女二百五十劫中，集诸功德；后生喜见淫女园莲华中，喜见养育为女；至年十四，女工、世智，皆悉备足。尔时，有阎浮提王，名为财主，太子名德主，有大悲心，时出城入园游观，诸淫女等导引歌赞。德主太子散诸宝物、衣服、饮食，譬如龙雨，无不周遍。喜德女见太子，自造歌偈而赞太子，爱眼视之，目未曾眴，而自发言：“世间之事，我悉知之，以我此身，奉给太子！”太子问言：“汝为属谁？若有所属，此非我宜！”尔时，喜见淫女答太子言：“我女生年日月时节，皆与太子同。此女非我腹生，我晨朝入园，见莲华中有此女生，我因养育，畜以为女，无以我故而轻此女！此女六十四能，无不悉备；女工技术，经书医方，皆悉了达；常怀惭愧，内心忠直，无有嫉妒，无邪淫想。我女德仪如是，太子必应纳之！”德主太子答语女言：“姊！我发阿耨多罗三藐三菩提心，修菩萨道，无所爱惜，国财、妻子、象马、七珍，有所求索，不逆人意。若汝生男女及以汝身，有人求者，当以施之，莫生忧悔！或时舍汝出家，为佛弟子，净居山薮，汝亦勿愁！”喜德女答言：“假令地狱火来，烧灭我身，终亦不悔！我亦不为淫欲戏乐故而以相好，我为劝助阿耨多罗三藐三菩提故奉事正士！”女又白太子言：“我昨夜梦见妙日身佛，坐道树下，共往观之！”太子见女端正，又闻佛出，以此二因缘故，共载一车，俱诣佛所。佛为说法，太子得无量陀罗尼门，女得调伏心志。太子尔时，以五百宝华供养于佛，以求阿耨多罗三藐三菩提。太子白父王言：“我得见妙日身佛，大得善利！”父王闻已，舍所爱重之物以与太子，与其官属国内人民，俱诣佛所。佛为说法，王得一切法无闇灯陀罗尼。时王思惟：“不可以白衣法摄治国土，受于五欲而可得道！”作是思惟已，立德主太子为王，出家求道。是时太子，于月十五日六宝来应，喜德妻变为宝女。<br>
      　　如不可思议经中广说如是等因缘。故知善男子、善女人，世世愿为菩萨父母、妻子、眷属。</p>
      <p>　　【经】“尔时，四天王天，乃至阿迦尼吒天，皆大欢喜，各自念言：‘我等当作方便，令是菩萨离于淫欲，从初发意常作童真，莫使与色欲共会！若受五欲，障生梵天，何况阿耨多罗三藐三菩提！’以是故，舍利弗，菩萨摩诃萨断淫欲出家者，应得阿耨多罗三藐三菩提，非不断。”　　<br>
      　　【论】问曰：诸天何以作是愿？<br>
      　　答曰：世间中五欲第一，无不爱乐；于五欲中，触为第一，能系人心；如人堕在深泥，难可拯济。以是故，诸天方便，令菩萨远离淫欲。<br>
      　　复次，若受余欲，犹不失智慧；淫欲会时，身心荒迷，无所省觉，深著自没！以是故，诸天令菩萨离之。<br>
      　　问曰：云何令离？<br>
      　　答曰：如释迦文菩萨，在净饭王宫，欲出城游观，净居诸天化为老、病、死人，令其心厌。又令夜半，见诸宫人妓直恶露不净，涕唾流涎，屎尿涂漫；菩萨见已，即便秽厌。或时诸天，令女人恶心妒忌，不识恩德，恶口欺诳，无所省察。菩萨见已，即生念言：“身虽似人，其心可恶。”即便舍之！<br>
      　　欲使菩萨从初发心，常作童真行，不与色欲共会！何以故？淫欲为诸结之本！佛言：“宁以利刀割截身体，不与女色共会。刀截虽苦，不堕恶趣；淫欲因缘，于无量劫数受地狱苦。人受五欲，尚不生梵世，何况阿耨多罗三藐三菩提！”或有人言：“菩萨虽受五欲，心不著故，不妨于道。”以是故经言：受五欲尚不生梵世。梵世，无始众生皆得生中，受五欲者常所应得尚不得之，何况阿耨多罗三藐三菩提本所不得而欲得之？以是故，菩萨应作童真，修行梵行，当得阿耨多罗三藐三菩提。梵行菩萨，不著世间故，速成菩萨道。若淫欲者，譬如胶漆，难可得离。所以者何？身受欲乐，淫欲根深！是故出家法中，淫戒在初，又亦为重。</p>
      <p>　　【经】舍利弗白佛言：“世尊，菩萨摩诃萨，要当有父母、妻子、亲族、知识耶？”<br>
      　　佛告舍利弗：“或有菩萨，有父母、妻子、亲族、知识；或有菩萨，从初发意断淫欲，修梵童真行，乃至得阿耨多罗三藐三菩提，不犯色欲；或有菩萨方便力故，受五欲已，出家得阿耨多罗三藐三菩提。”　　<br>
      　　【论】释曰：是三种菩萨：初者、如世间人受五欲，后舍离出家，得菩提道。二者、大功德牢固，初发心时断于淫欲，乃至成佛。是菩萨，或法身、或肉身，或离欲、或未离欲。三者、清净法身菩萨，得无生法忍，住六神通，为教化众生故，与众生同事而摄取之。或作转轮圣王，或作阎浮提王、长者、刹利，随其所须而利益之。</p>
      <p>　　【经】“譬如幻师，若幻弟子，善知幻法，幻作五欲，于中共相娱乐。于汝意云何？是人于此五欲，颇实受不？”<br>
      　　舍利弗言：“不也，世尊。”<br>
      　　佛告舍利弗：“菩萨摩诃萨以方便力故，化作五欲，于中受乐，成就众生，亦复如是。是菩萨摩诃萨不染于欲，种种因缘，毁訾五欲：欲为炽然，欲为秽恶，欲为毁坏，欲为如怨！是故，舍利弗，当知菩萨为众生故受五欲。”　　<br>
      　　【论】问曰：三种菩萨中，何以独为一种菩萨作譬喻？<br>
      　　答曰：一者、如人法不断淫欲；二者、常断淫欲，修于净行；三者、亦修净行，现受淫欲，以人不了故，为作譬喻。<br>
      　　问曰：何以不以梦、化等为喻？<br>
      　　答曰：梦非五情所知，但内心忆想故生；人以五情所见，变失无常，可以得解。化虽五情所知，而见者甚少。佛为度可度众生，幻是众人所信，是故为喻。如幻师以幻术故，于众人中现希有事，令人欢喜。菩萨幻师亦如是，以五神通术故，于众生中化作五欲，共相娱乐，化度众生。众生有二种：在家、出家。为度出家众生故，现声闻、辟支佛及诸出家外道师；在家众生，或有见出家者得度，或有见在家同受五欲而可化度。<br>
      　　菩萨常以种种因缘，毁訾五欲：欲为炽然者，若未失时，三毒火燃；若其失时，无常火烧。二火烧故，名为炽然，都无乐时。欲为秽恶者，诸佛、菩萨、阿罗汉等诸离欲者，皆所秽贱。譬如人见狗食粪，贱而愍之，不得好食，而啖不净；受欲之人，亦复如是，不得内心离欲之乐，而于色欲不净求乐。欲为毁坏者，著五欲因缘故，天王、人王、诸富贵者，亡国危身，无不由之！欲如怨者，失人善利；亦如刺客，外如亲善，内心怀害；五欲如是丧失善心，夺人慧命。五欲之生，正为破坏众善，毁败德业故出。又知五欲如钩贼鱼，如弶害鹿，如灯焚蛾，是故说欲如怨。怨家之苦，不过一世；著五欲因缘，堕三恶道，无量世受诸苦毒。</p>
      <p>　　【经】舍利弗白佛言：“菩萨摩诃萨云何应行般若波罗蜜？”<br>
      　　佛告舍利弗：“菩萨摩诃萨行般若波罗蜜时，不见菩萨，不见菩萨字，不见般若波罗蜜，亦不见我行般若波罗蜜，亦不见我不行般若波罗蜜。何以故？菩萨、菩萨字性空，空中无色，无受、想、行、识；离色亦无空，离受、想、行、识亦无空；空即是色，色即是空，空即是受、想、行、识，受、想、行、识即是空。何以故？舍利弗，但有名字故，谓为菩提；但有名字故，谓为菩萨；但有名字故，谓为空。所以者何？诸法实性，无生、无灭，无垢、无净故。菩萨摩诃萨如是行，亦不见生，亦不见灭；亦不见垢，亦不见净。何以故？名字是因缘和合作法，但分别忆想假名说。是故菩萨摩诃萨行般若波罗蜜时，不见一切名字，不见故不著。”　　<br>
      　　【论】问曰：是事，舍利弗上已问，今何以重问？<br>
      　　答曰：先因佛说，欲以一切种知一切法，当学般若波罗蜜故问，非自意问。<br>
      　　复次，舍利弗闻上种种赞般若功德，心欢喜尊重般若故，问云何应行。如病人闻叹良药，便问云何应服。<br>
      　　问曰：先已问住不住法，行檀波罗蜜，施者、受者、财物不可得故；如是等为行般若，今何以复问行？<br>
      　　答曰：上总问诸波罗蜜，此但问般若；上广赞叹般若为主，此直问行般若。<br>
      　　复次，上虽广叹般若波罗蜜，时会渴仰欲得，是故舍利弗为众人故，问行般若波罗蜜。般若波罗蜜功德，无量无尽；佛智慧亦无量无尽。若舍利弗不发问，则佛赞叹无穷已；若舍利弗不问者，则无因缘故不应止。<br>
      　　问曰：般若功德尊重，若佛广赞有何不可？<br>
      　　答曰：赞叹般若，闻者欢喜尊重，则增其福德；若闻说般若，则增其智慧。不但福德因缘故可成佛道，要须智慧得成；是故不须但赞叹。人闻赞叹，心已得清净，渴仰欲得般若；如为渴人，广赞叹美饮，不解于渴，即便与之。如是等因缘故，舍利弗今问行般若，<br>
      　　问曰：如人有眼见，方知所趣处，然后能行。菩萨亦如是，先念佛道，知般若，见已，身然后应行。今何以言不见菩萨及般若，若不见，云何得行？<br>
      　　答曰：此中不言常不见，但明入般若观时，不见菩萨及般若波罗蜜；般若波罗蜜，为令众生知实法故出；此菩萨名字，众缘和合假称。如后品中广说。般若波罗蜜名字，亦如是，众法和合故，假名般若波罗蜜。般若波罗蜜虽是假名，而能破诸戏论；以自性无故，说言不可见。如火从众缘和合，假名为火，虽无实事而能烧物。<br>
      　　问曰：若入般若中不见，出则便见，何者可信？<br>
      　　答曰：上言般若为实法故出，是则可信；出般若波罗蜜不实，故不可信。<br>
      　　问曰：若入般若中不见，出则见者，当知非是常空，以般若力故空！<br>
      　　答曰：世俗法故，言行者入般若波罗蜜；诸观戏论灭故，无出、无入。若诸贤圣不以名字说，则不得以教化凡夫；当取说意，莫著语言！<br>
      　　问曰：若般若中贵一切法空，此中何以先说众生空破我？<br>
      　　答曰：初闻般若，不得便说一切法空。我，不以五情求得，但忆想分别生我想，无而谓有。又意情中无有定缘，但忆想分别颠倒因缘故，于空五众中而生我想；若闻无我，则易可解。色等诸法，现眼所见；若初言空无，则难可信。今先破我，次破我所法，破我、我所法故，则一切法尽空；如是离欲，名为得道。<br>
      　　复次，般若波罗蜜，无一定法，故不见我行般若，不见不行者。如凡夫不得般若，故名不行；菩萨则不然，但行空般若，故说不见不行。<br>
      　　复次，佛为法王，观余菩萨其智甚少，杂诸结使，不名为行。譬如国王虽得少物，不名为得；佛亦如是教诸菩萨，虽有少行，不名为行。<br>
      　　复次，行般若波罗蜜者，生憍慢心，言“我有般若波罗蜜”，取是相；若不行者，心自懈没而怀忧悴；是故不见我行与不行。<br>
      　　复次，不见我行般若波罗蜜者，破著有见；不见我不行般若波罗蜜者，破著无见。<br>
      　　复次，不见我行般若波罗蜜者，止诸法戏调；不见我不行者，止懈怠心故。譬如乘马，疾则制之，迟则鞭之。如是等分别行不行。<br>
      　　复次，佛自说因缘，所谓菩萨、菩萨字性空。是中虽但说菩萨字空，而五众亦空。空中无色，离色亦无空者，空名法空，法空中乃无一毫法，何况粗色！空亦不离色。所以者何？破色故有空，云何言离色？受、想、行、识亦如是。何以故？佛自更说因缘，所谓但有名字谓为菩提，但有名字谓为菩萨，但有名字谓为空。<br>
      　　问曰：先已说此事，今何以重说？<br>
      　　答曰：先说不见菩萨，不见菩萨字，不见般若波罗蜜；今说不见是因缘，所谓但有名谓为菩提，但名谓为菩萨，但名谓为空。上菩萨、此菩萨义同。菩萨字，即如菩萨中说。般若波罗蜜，分为二分：成就者名为菩提，未成就者名为空。生相实不可得故，名为无生。所以者何？若先生后法，若先法后生，若生法一时，皆不可得，如先说。无生故无灭，若法不生不灭如虚空，云何有垢有净？譬如虚空，万岁雨亦不湿，火烧不热，烟亦不著。所以者何？本自无生故。菩萨能如是观，不见离是不生不灭法，有生有灭，有垢有净。何以故？佛自说因缘，一切法皆忆想分别，因缘和合故，强以名说。不可说者是实义，可说者皆是名字。菩萨行般若波罗蜜，不见一切名字者，先略说名字，所谓菩萨、菩萨字，般若波罗蜜、菩提字；今广说一切名字，皆不可见，不见故不著；不著者，不可得故。如诸眼中，慧眼第一。菩萨以慧眼遍求不见，乃至不见细微一法，是故不著。<br>
      　　问曰：若菩萨一切法中不著，何得不入涅槃？<br>
      　　答曰：是事处处已说，今此中略说：大悲心故，十方佛念故，本愿未满故，精进波罗蜜力故，般若波罗蜜、方便二事和合故，所谓不著于不著故。如是等种种因缘故，说菩萨虽不著诸法，而不入涅槃。</p>
<div class="jwbt-box"><div class="jwbtbm"><a name=j1163-02-34><a href="1163-02.htm#MENU-top">释习相应品第三之一（经修相应品）</div></div></a></a>
<p>　　【经】佛告舍利弗：“菩萨摩诃萨行般若波罗蜜时，应如是思惟：‘菩萨但有字，佛亦但有字，般若波罗蜜亦但有字；色但有字，受、想、行、识亦但有字。’舍利弗，如我但有字，一切我常不可得，众生、寿者、命者、生者、养育、众数、人、作者、使作者、起者、使起者、受者、使受者、知者、见者，是一切皆不可得；不可得空故，但以名字说。菩萨摩诃萨，亦如是行般若波罗蜜，不见我、不见众生乃至不见知者、见者，所说名字亦不可见。”　　<br>
      　　【论】问曰：第二品末已说空，今何以重说？<br>
      　　答曰：上多说法空；今杂说法空，众生空。行者观外法尽空无所有，而谓能知空者不空；是故复说观者亦空。是众生空，声闻法中多说，一切佛弟子皆知诸法中无我。佛后五百岁，分为二分：有信法空，有但信众生空。言五众是定有法，但受五众者空；以是故，佛说众生空以况法空！<br>
      　　复次，我空易知，法空难见。所以者何？我以五情求之不可得，但以身见力故，忆想分别为我。法空者，色可眼见，声可耳闻，是故难知其空。是二事，般若波罗蜜中皆空。如十八空义中说。<br>
      　　问曰：如我，乃至知者、见者，为是一事，为各各异？<br>
      　　答曰：皆是一我，但以随事为异。于五众中，我、我所心起，故名为我；五众和合中生，故名为众生；命根成就，故名为寿者、命者；能起众事，如父生子，名为生者；乳哺、衣食因缘得长，是名养育；五众、十二入、十八界等诸法因缘，是众法有数，故名众数；行人法，故名为人；手足能有所作，名为作者；力能役他，故名使作者；能造后世罪福业，故名能起者；令他起后世罪福业，故名使起者；后身受罪福果报，故名受者；令他受苦乐，是名使受者；目睹色，名为见者；五识知，名为知者。<br>
      　　复次，用眼见色，以五邪见观五众，用世间、出世间正见观诸法，是名见者。所谓眼根、五邪见、世间正见、无漏见，是名见者。余四根所知，及意识所知，通名为知者。如是诸法，皆说是神。此神，十方三世诸佛及诸贤圣，求之不可得，但忆想分别，强为其名。诸法亦如是，皆空无实，但假为其名。<br>
      　　问曰：是神但有十六名字，更有余名？<br>
      　　答曰：略说则十六，广说则无量。随事起名，如官号差品，工能智巧，出家得道，种种诸名，皆是因缘和合生，故无自性，无自性故毕竟空。生空故法空，法空故生亦空。</p>
      <p>　　【经】“菩萨摩诃萨作如是行般若波罗蜜，除佛智慧，过一切声闻、辟支佛上；用不可得空故。所以者何？是菩萨摩诃萨诸名字法，名字所著处，亦不可得故。舍利弗，菩萨摩诃萨能如是行，为行般若波罗蜜。譬如满阎浮提竹、麻、稻、苇，诸比丘其数如是，智慧如舍利弗、目连等，欲比菩萨行般若波罗蜜智慧，百分不及一，千分、百千分，乃至算数譬喻所不能及。何以故？菩萨摩诃萨用智慧，度脱一切众生故。”　　<br>
      　　【论】释曰：有二因缘故，菩萨智慧胜声闻、辟支佛。一者、以空知一切法空，亦不见是空，空以不空等一不异。二者、以此智慧，为欲度脱一切众生，令得涅槃。声闻、辟支佛智慧，但观诸法空，不能观世间、涅槃为一。譬如人出狱，有但穿墙而出，自脱身者；有破狱坏锁，既自脱身，兼济众人者。<br>
      　　复次，菩萨智慧，入二法中故胜：一者、大悲，二者、般若波罗蜜。复有二法：一者、般舟三昧，二者、方便。复有二法：一者、常住禅定，二者、能通达法性。复有二法：一者、能代一切众生受苦，二者、自舍一切乐。复有二法：一者、慈心，无怨无恚；二者、乃至诸佛功德，心亦不著。如是等种种功德庄严智慧，故胜声闻、辟支佛。<br>
      　　问曰：诸钝根者可以为喻，舍利弗智慧利根，何以为喻？<br>
      　　答曰：不必以钝根为譬喻，譬喻为庄严论议，令人信著；故以五情所见以喻意识，令其得悟，譬如登楼，得梯则易上。<br>
      　　复次，一切众生著世间乐，闻道德涅槃，则不信不乐；以是故以眼见事，喻所不见。譬如苦药，服之甚难，假之以蜜，服之则易。<br>
      　　复次，舍利弗于声闻中智慧第一，比诸佛菩萨，未有现焉。如阎浮提者，阎浮树名，其林茂盛，此树于林中最大；提名为洲，此洲上有此树林。林中有河，底有金沙，名为阎浮檀金；以阎浮树故，名为阎浮洲。此洲有五百小洲围绕，通名阎浮提。<br>
      　　问曰：诸弟子甚多，何以故说舍利弗、目揵连等，满阎浮提中，如竹、麻、稻、苇？<br>
      　　答曰：一切佛弟子中，智慧第一者舍利弗，神足第一者目揵连；二人于佛法中大，于外法中亦大。富楼那、迦絺那、阿那律等，于佛法中虽大，于外法不如。又此二人常在人众，助佛扬化，破诸外道；富楼那等比丘，无是功德，是故不说。<br>
      　　复次，若说舍利弗，则摄一切智慧人；若说目揵连，则摄一切禅定人。譬喻有二种：一者、假以为喻，二者、实事为喻；今此名为假喻。所以不以余物为喻者，以此四物丛生稠致，种类又多故。舍利弗、目连等比丘满阎浮提，如是诸阿罗汉智慧和合，不及菩萨智慧百分之一，乃至算数譬喻所不能及。<br>
      　　问曰：何以不但说算数譬喻所不能及，而说百分、千分不及一？<br>
      　　答曰：算数譬喻所不能及者，是其极语。譬如人有重罪，先以打缚楚毒，然后乃杀。如声闻法中，常以十六不及一为喻；大乘法中，则以乃至算数譬喻所不能及。</p>
      <p>　　【经】“舍利弗，置阎浮提满中如舍利弗、目连等，若满三千大千世界，如舍利弗、目连等；复置是事，若满十方如恒河沙等世界，如舍利弗、目连等智慧，欲比菩萨行般若波罗蜜智慧，百分不及一，千分、百千分，乃至算数譬喻所不能及。”　　<br>
      　　【论】释曰：此义同上阎浮提，但以多为异。<br>
      　　问曰：舍利弗、目连等虽多，智慧无异，何以以多为喻？<br>
      　　答曰：有人谓少无力，多则有力；譬如水少，其力亦少。又如绝健之人，少众力寡不能制之，大军攻之则伏。有人谓一舍利弗智慧少，则不及菩萨，多或能及；佛言虽多不及，故以多为喻。如一切草木，力不如火；一切诸明，势不如日；亦如十方世界诸山，不如一金刚珠。所以者何？菩萨智慧，是一切诸佛法本，能令一切众生离苦得乐。如迦陵毗伽鸟子，虽未出[穀-禾+卵]，其音胜于众鸟，何况出[穀-禾+卵]！菩萨智慧亦如是，虽未出无明[穀-禾+卵]，胜一切声闻、辟支佛，何况成佛！又如转轮圣王太子，虽未成就，福祚威德胜于一切诸王，何况作转轮圣王！菩萨亦如是，虽未成佛，无量阿僧祇劫集无量智慧福德故，胜于声闻、辟支佛，何况成佛！</p>
      <p>　　【经】“复次，舍利弗，菩萨摩诃萨行般若波罗蜜，一日修智慧，出过一切声闻、辟支佛上。”　　<br>
      　　【论】问曰：先已说除佛智慧，过一切声闻、辟支佛上，今何以复重说？<br>
      　　答曰：非重说也。上总相说，今别相说；先言一切声闻、辟支佛，不及菩萨智慧；今但明不及一日智慧，何况千万岁？</p>
      <p>　　【经】舍利弗白佛言：“世尊，声闻所有智慧，若须陀洹、斯陀含、阿那含、阿罗汉、辟支佛智慧，佛智慧，是诸众智无有差别，不相违背无生性空。若法不相违背无生性空，是法无有别异；云何世尊言菩萨摩诃萨行般若波罗蜜，一日修智慧，出过声闻、辟支佛上？”　　<br>
      　　【论】问曰：上佛已说菩萨摩诃萨修智慧，出过声闻、辟支佛上，今舍利弗何以故问？<br>
      　　答曰：不问智慧势力，能度众生；今但问佛及弟子智慧，体性法中无有差别者。以诸贤圣智慧，皆是诸法实相慧，皆是四谛及三十七品慧，皆是出三界、入三脱门、成三乘果慧，以是故说，无有差别。<br>
      　　复次，如须陀洹以无漏智灭结得果，乃至佛亦如是。如须陀洹用二种解脱果，有为解脱、无为解脱，乃至佛亦如是。如佛入涅槃，须陀洹极迟不过七世，皆同事、同缘、同行、同果报，以是故言无相违背。所以者何？不生性空故。<br>
      　　问曰：破无明，集诸善法，故生智慧。是智慧，心相应，心共生，随心行，是中云何说智慧无生性空，无有别异？<br>
      　　答曰：智慧缘灭谛，是不生；因缘和合故无有自性，是名性空无所分别。智慧随缘得名，如眼缘色生眼识，或名眼识，或名色识；智慧虽因缘和合作法，以缘无生性空故，名为无生性空。<br>
      　　问曰：诸贤圣智慧，皆缘四谛生，何以但说灭谛？<br>
      　　答曰：四谛中灭谛为上。所以者何？是三谛皆属灭谛故。譬如人请天子，并食群臣，亦名供养天子。<br>
      　　复次，灭谛故说无生，三谛故说性空。<br>
      　　复次，有人言：“是诸慧性自然不生，性自空。所以者何？一切法皆因缘和合故无自性，无自性故不生。”<br>
      　　问曰：若尔者，智慧、愚痴，无有别异？<br>
      　　答曰：诸法如，入法性中，无有别异。如火各各不同，而灭相无异。譬如众川万流，各各异色异味；入于大海，同为一味一名。如是愚痴、智慧，入于般若波罗蜜中，皆同一味，无有差别。如五色近须弥山，自失其色，皆同金色。如是内外诸法，入般若波罗蜜中，皆为一味。何以故？般若波罗蜜相毕竟清净故。<br>
      　　复次，愚痴实相即是智慧；若分别著此智慧，即是愚痴。如是愚痴、智慧，有何别异？初入佛法，是痴，是慧；转后深入，痴、慧无异。以是故，是诸众智无有别异，不相违背，不生性空，故无咎。</p>
      <p>　　【经】佛告舍利弗：“于汝意云何？菩萨摩诃萨行般若波罗蜜，一日修智慧，心念：‘我行道慧益一切众生，当以一切种智知一切法，度一切众生。’诸声闻、辟支佛智慧，为有是事不？”<br>
      　　舍利弗言：“不也！世尊。”　　<br>
      　　【论】释曰：有四种论：一者、必定论，二者、分别论，三者、反问论，四者、置论。<br>
      　　必定论者，如众生中世尊为第一，一切法中无我，世间不可乐，涅槃为安隐寂灭，业因缘不失，如是等名为必定论。<br>
      　　分别论者，如无畏太子问佛：“佛能说是语，令他人瞋不？”佛言：“是事当分别答。”太子言：“诸尼犍子辈了矣！佛或时怜愍心故，出众生于罪中，而众生瞋，然众生后当得利。”尔时，无畏之子，坐其膝上，佛问无畏：“汝子或时吞诸瓦石草木，汝听咽不？”答言：“不听！先教令吐。若不肯吐，左手捉耳，右手擿口；纵令血出，亦不置之！”佛言：“汝不愍之耶？”答曰：“愍之深故，为出瓦石，虽当时痛，后得安隐！”佛言：“我亦如是，若众生欲作重罪，善教不从，以苦言谏之；虽起瞋恚，后得安隐。”又如五比丘问佛：“受乐得道耶？”佛言：“不必定。有受苦得罪，受苦得乐；有受乐得罪，受乐得福。”如是等，名为分别论。<br>
      　　反问论者，还以所问答之。如佛告比丘：“于汝意云何？是色，常耶？无常耶？”比丘言：“无常。”“若无常，是苦不？”答言：“苦。”“若法是无常、苦，闻法圣弟子，著是法，言是法是我、是我所不？”答曰：“不也！世尊。”佛告比丘：“从今已后，所有色，若过去、若未来、若现在，若内、若外，若好、若丑；是色非我所，我非此色所；如是应以正实智慧知。受、想、行、识，亦如是。”如是等，名反问论。<br>
      　　置论者，如十四难：世间有常，世间无常；世间有边，世间无边。如是等，是名为置论。<br>
      　　今佛以反问论答舍利弗，以舍利弗智于事未悟，佛反问事端，令其得解。菩萨度众生智慧，名为道慧。如后品中说：萨婆若慧，声闻、辟支佛事；一切种智慧，是诸佛事；道种慧，是菩萨事。<br>
      　　复次，八圣道分为实道，令众生种种因缘入道，是名道慧；令众生住于道中，是为利益声闻种、辟支佛种、佛种。又复一切智慧无所不得，是名一切种。若有为、若无为，用一切种智知，得佛道已，应度一切众生，利益一切众生，或大乘，或声闻乘，或辟支佛乘。若不入三乘道，教修福德，受天上人中富乐。若不能修福，以今世利益之事，衣食、卧具等。若复不得，当以慈悲心利益，是名度一切众生。<br>
      　　问曰：若佛知一切声闻、辟支佛不能为众生，何以故问？<br>
      　　答曰：佛意如是，欲令舍利弗口自说，诸声闻、辟支佛不如菩萨。是故佛问，舍利弗言：“不也！世尊。”所以者何？声闻、辟支佛，虽有慈心，本不发心愿度一切众生，亦不回善根向阿耨多罗三藐三菩提。以是故，菩萨一日修智慧，过声闻、辟支佛上。</p>
      <p>　　【经】“舍利弗，于汝意云何？诸声闻、辟支佛，颇有是念：‘我等当得阿耨多罗三藐三菩提，度一切众生，令得无余涅槃不？’”<br>
      　　舍利弗言：“不也！世尊。”<br>
      　　佛告舍利弗：“以是因缘故，当知诸声闻、辟支佛智慧，欲比菩萨摩诃萨智慧，百分不及一，乃至算数譬喻所不能及。”<br>
      　　【论】问曰：上已反问舍利弗，事已定，今何以复问？<br>
      　　答曰：以舍利弗欲以须陀洹同得解脱故，与诸佛、菩萨等，而佛不听。譬如有人，欲以毛孔之空与虚空等；以是故，佛重质其事。<br>
      　　复次，虽同一事，义门各异。先言智慧，为一切众生故；今言颇有是念：“我当得阿耨多罗三藐三菩提，令一切众生得无余涅槃。”无余涅槃义，如先说。<br>
      　　复次，一声闻、辟支佛尚不作是念，何况一切声闻、辟支佛？</p>
      <p>　　【经】“舍利弗，于汝意云何？诸声闻、辟支佛，颇有是念：‘我行六波罗蜜，成就众生，庄严世界，具佛十力、四无所畏、四无碍智、十八不共法，度脱无量阿僧祇众生，令得涅槃不？’”<br>
      　　舍利弗言：“不也！世尊。”　　<br>
      　　【论】释曰：先略说我当得阿耨多罗三藐三菩提；今广说得阿耨多罗三藐三菩提因缘，所谓六波罗蜜，乃至十八不共法。六波罗蜜义如先说。教化众生，净佛世界，后当说。余十力等，如先说。</p>
      <p>　　【经】佛告舍利弗：“菩萨摩诃萨能作是念：‘我当行六波罗蜜，乃至十八不共法，成阿耨多罗三藐三菩提，度脱无量阿僧祇众生，令得涅槃。’譬如萤火虫，不作是念：‘我力能照阎浮提，普令大明。’诸阿罗汉、辟支佛，亦如是不作是念：‘我等行六波罗蜜，乃至十八不共法，得阿耨多罗三藐三菩提，度脱无量阿僧祇众生，令得涅槃。’”　　<br>
      　　【论】释曰：所以十方恒河沙舍利弗、目连，不如一菩萨者，譬如萤火虫虽众多，各有所照，不及于日。萤火虫亦不作是念：‘我光明能照阎浮提。’诸声闻、辟支佛不作是念：‘我智慧能照无量无边众生。’如萤火虫夜能有所照，日出则不能。诸声闻、辟支佛亦如是，未有大菩萨时，能师子吼说法教化；有菩萨出，不能有所作。</p>
      <p>　　【经】“舍利弗，譬如日出时，光明遍照阎浮提，无不蒙明者；菩萨摩诃萨亦如是，行六波罗蜜，乃至十八不共法，得阿耨多罗三藐三菩提，度脱无量阿僧祇众生，令得涅槃！”　　<br>
      　　【论】释曰：如日天子怜愍众生故，与七宝宫殿俱绕四天下，从初至终，常不懈息，为众生除诸冷湿，照诸闇冥，令各得所；菩萨亦如是，从初发心，常行六波罗蜜，乃至十八不共法，为度众生无有懈息，除不善冷，干竭五欲泥，破愚痴无明，教导修善业，令各得所。又日明普照，无憎无爱，随其高下，深浅悉照；菩萨亦如是，出于世间，住五神通，处于虚空，放智慧光明，照诸罪福业及诸果报。菩萨以智慧光明，灭众生邪见戏论；譬如朝露，见日则消。</p>
<div class="jwbt-box"><div class="jwbt"><a name=j1163-02-35><a href="1163-02.htm#MENU-top">大智度论卷第三十六</div></a></a>
<div class="jwbtbm"><a name=j1163-02-36><a href="1163-02.htm#MENU-top">释习相应品第三之二</div></div></a></a>
<p>　　【经】舍利弗白佛言：“云何菩萨摩诃萨过声闻、辟支佛地，住阿毗跋致地，净佛道？”　　<br>
      　　【论】问曰：舍利弗何因作此问？<br>
      　　答曰：舍利弗上问众智无异，佛既种种譬喻，明菩萨智胜，意既已解；今问云何能过二乘，住阿毗跋致地，净佛道。<br>
      　　问曰：小乘不任成佛，何以故问净佛道事？<br>
      　　答曰：舍利弗者，是随佛转法轮将，虽自无益，为利益求佛道众生故问。又以菩萨大悲，多所利益；是故问菩萨事，以益众生。<br>
      　　复次，舍利弗蒙佛恩故，破诸邪见，得成道果；欲报恩故，问菩萨事。又舍利弗于声闻地中，究尽边际；所未了者唯菩萨事，是故复问。又以菩萨法甚深微妙，虽不能得，爱乐故问。譬如见人妙宝，己虽自无，爱乐故问。</p>
      <p>　　【经】佛告舍利弗：“菩萨摩诃萨从初发意行六波罗蜜，住空、无相、无作法，能过一切声闻、辟支佛地，住阿毗跋致地，净佛道。”　　<br>
      　　【论】问曰：是三事，后品中各有因缘，佛今何并说？<br>
      　　答曰：是中略说，后当广说三事因缘。又今但说空、无相、无作因缘，后当说种种功德，故合说三事。<br>
      　　问曰：入三解脱门，则到涅槃。今云何以空、无相、无作，能过声闻、辟支佛地？<br>
      　　答曰：无方便力故，入三解脱门，直取涅槃。若有方便力，住三解脱门，见涅槃；以慈悲心故，能转心还起。如后品中说，譬如仰射虚空，箭箭相拄，不令堕地。菩萨如是，以智慧箭仰射三解脱虚空，以方便后箭射前箭，不令堕涅槃之地。是菩萨虽见涅槃，直过不住，更期大事，所谓阿耨多罗三藐三菩提；今是观时，非是证时。如是等，应广说。若过是二地，知诸法不生不灭，即是阿毗跋致地。住阿毗跋致地中，教化众生，净佛世界，是为能净佛道。<br>
      　　复次，菩萨住三解脱门，观四谛，知是声闻、辟支佛法；直过四谛，入一谛，所谓一切法不生不灭、不垢不净、不来不去等；入是一谛中，是名阿毗跋致地。住是阿毗跋致地，净佛道地，灭除身、口、意粗恶之业，及灭诸法中从初以来所失之事，是名净佛道地。</p>
      <p>　　【经】舍利弗白佛言：“菩萨摩诃萨住何等地，能为诸声闻、辟支佛作福田？”　　<br>
      　　【论】释曰：舍利弗深心恭敬菩萨，故今问菩萨漏结未尽，住何功德，能为诸声闻、辟支佛作福田。</p>
      <p>　　【经】佛告舍利弗：“菩萨摩诃萨从初发意行六波罗蜜，乃至坐道场，于其中间，常为诸声闻、辟支佛作福田。”　　<br>
      　　【论】释曰：佛以是义示舍利弗，虽三解脱门、涅槃事同，而菩萨有大慈悲，声闻、辟支佛无。菩萨从初发心行六波罗蜜，乃至十八不共法，欲度一切众生，具一切佛法，故胜。</p>
      <p>　　【经】“何以故？以有菩萨摩诃萨因缘故，世间诸善法生。”　　<br>
      　　【论】释曰：佛先已以一因缘益行众行故，为诸声闻、辟支佛作福田；今说菩萨外益因缘故，世间有一切诸善法。所以者何？菩萨发心虽未成佛，令可度众生住三乘道；不得三乘者，令住十善道，何况成佛！<br>
      　　问曰：声闻、辟支佛因缘故，亦使世间得善法，何以但说菩萨能令世间有善法？<br>
      　　答曰：因声闻、辟支佛世间有善法者，亦皆由菩萨故有。若菩萨不发心者，世间尚无佛道，何况声闻、辟支佛？佛道是声闻、辟支佛根本故。<br>
      　　复次，虽因声闻、辟支佛，有善法少，以少故不说；尚不说声闻、辟支佛，何况外道诸师？</p>
      <p>　　【经】“何等是善法？所谓十善道、五戒、八分成就斋，四禅、四无量心、四无色定，四念处、四正勤、四如意足、五根、五力、七觉分、八圣道分，尽现于世。以菩萨因缘故，六波罗蜜、十八空、佛十力、四无所畏、四无碍智、十八不共法、大慈大悲、一切种智，尽现于世。以菩萨因缘故，有刹利大姓、婆罗门大姓、居士大家，四天王天乃至非有想非无想天，皆现于世。以菩萨因缘故，有须陀洹、斯陀含、阿那含、阿罗汉、辟支佛、佛，皆现于世。”　　<br>
      　　【论】问曰：以菩萨因缘故，有善法于世可尔。刹利大姓、婆罗门大姓、居士大家，若世无菩萨，亦有此贵姓，云何言皆从菩萨生？<br>
      　　答曰：以菩萨因缘故，世间有五戒、十善、八斋等。是法有上、中、下：上者得道，中者生天，下者为人，故有刹利大姓、婆罗门大姓、居士大家。<br>
      　　问曰：若世无菩萨，世间亦有五戒、十善、八斋，刹利等大姓？<br>
      　　答曰：菩萨受身种种：或时受业因缘身，或受变化身，于世间教化，说诸善法，及世界法、王法、世俗法、出家法、在家法、种类法、居家法，怜愍众生，护持世界。虽无菩萨法，常行世法；以是因缘故，皆从菩萨有。<br>
      　　问曰：菩萨清净，行大慈悲，云何说世俗诸杂法？<br>
      　　答曰：有二种菩萨：一者、行慈悲，直入菩萨道。二者、败坏菩萨亦有悲心，治以国法，无所贪利；虽有所恼，所安者多，治一恶人以成一家；如是立法，人虽不名为清净菩萨，得名败坏菩萨。以是因缘故，皆由菩萨有。世间诸富贵，皆从二乘道有，二乘道从佛有，佛因菩萨有。若无菩萨说善法者，世间无有天道、人道、阿修罗道；无有乐受、不苦不乐受，但有苦受，常有地狱啼哭之声。菩萨如是大利益故，云何不名为世间作福田？<br>
      　　舍利弗闻是菩萨有大功德，应当供养，心念：“烦恼未尽，虽有大福，不能消其供养；如人虽啖好食，以内有病故不能消化。”以是故：</p>
      <p>　　【经】舍利弗白佛言：“菩萨摩诃萨净毕施福不？”<br>
      　　佛言：“不也！何以故？本以净毕故。”　　<br>
      　　【论】释曰：以菩萨从初发心时，便为一切众生供养之上首。所以者何？心决定为无量无边阿僧祇众生，代受勤苦；又利益无量阿僧祇众生，令得度脱；欲取一切诸佛法大智慧力故，能令世间即是涅槃。如是种种因缘故，言本已净毕。<br>
      　　复次，佛重说消施因缘故：</p>
      <p>　　【经】“舍利弗，菩萨摩诃萨为大施主。施何等？施诸善法。何等善法？十善道、五戒乃至十八不共法、一切种智，以是施与。”　　<br>
      　　【论】释曰：先说由菩萨因缘，世间有善法；今说菩萨施善法之主，是为差别。</p>
      <p>　　【经】舍利弗白佛言：“世尊，菩萨摩诃萨，云何习应般若波罗蜜，与般若波罗蜜相应？”　　<br>
      　　【论】释曰：上说一日修般若波罗蜜，胜声闻、辟支佛，从是因缘来，佛种种赞叹菩萨，如是大功德，皆从般若波罗蜜生；是故今问云何菩萨习行是般若波罗蜜，与般若波罗蜜相应。<br>
      　　复次，舍利弗知般若波罗蜜难行难得，如幻如化，难可受持；恐行者违错，故问习应。</p>
      <p>　　【经】佛告舍利弗：“菩萨摩诃萨习应色空，是名与般若波罗蜜相应；习应受、想、行、识空，是名与般若波罗蜜相应。复次，舍利弗，菩萨摩诃萨习应眼空，是名与般若波罗蜜相应；习应耳、鼻、舌、身、心空，是名与般若波罗蜜相应。习应色空，是名与般若波罗蜜相应；习应声、香、味、触、法空，是名与般若波罗蜜相应。习应眼界空、色界空、识界空，是名与般若波罗蜜相应；习应耳声识、鼻香识、舌味识、身触识、意法识空，是名与般若波罗蜜相应。习应苦空，是名与般若波罗蜜相应；习应集、灭、道空，是名与般若波罗蜜相应。习应无明空，是名与般若波罗蜜相应；习应行、识、名色、六处、触、受、爱、取、有、生、老死空，是名与般若波罗蜜相应。习应一切诸法空，若有为、若无为，是名与般若波罗蜜相应。”<br>
      　　【论】释曰：五众者，色、受、想、行、识。色众者，是可见法。是色因缘故，亦有不可见有对；有对虽不可见，亦名为色。如得道者名为道人，余出家未得道，因得道者亦名为道人。何等是可见？一处，是可见有对色少分，一入摄；余九处及无作业，名不可见色。有对者十处，无对者唯无作色。有漏、无漏等分别，亦如是。如经说色有三种：有色可见有对，有色不可见有对，有色不可见无对。是故当知非但眼见故是色，内外十处能起五识者，皆名色；因是色分故，生无作色。是色复有四种：内有受、不受；外有受、不受。复有五种色，所谓五尘。复有一种色，所谓恼坏相。众生身色，名为恼坏相；非众生色，亦名为恼坏相，恼相因缘，故亦名恼。譬如有身，则有饥渴、寒热，老病、刀杖等苦。复有二种色，所谓四大、四大造色；内色、外色；受色、不受色；系色、不系色；有色能生罪，有色能生福；业色、非业色；业色、果色；业色、报色；果色、报色；隐没无记色，不隐没无记色；可见色，不可见色；有对色，无对色；有漏色，无漏色。如是等二种分别色。复有三种色，如上可见有对中说。复有三种色：善色、不善色、无记色；学、无学、非学非无学色；从见谛所断生色，从思惟所断生色，从无断生色。复有三种色：欲界系色，色界系色，不系色；有色能生贪欲，有色能生瞋恚，有色能生愚痴。三结、三漏等，亦如是。有色能生不贪善根，不瞋善根，不愚痴善根。如是等诸三善法，应广说。有色能生隐没无记法，能生不隐没无记法。不隐没无记有二种：有报生，有非报生者。如是等二种无记。复有四种色，如上受、不受中说。四大及造色三种：善、不善、无记。身业作、无作色，口业作、无作色。受色（受戒时得律仪）、止色（恶不善业止也）、用色（如众僧受用檀越所施之物也）、不用色（余无用之色也），如是四种色。复有五种色：身作、无作色，口作、无作及非业色。五情、五尘，粗色、动色、影色、像色、诳色。粗色者，可见、可闻、可嗅、可味、可触，如土石等。动色者有二种：一者、众生动作；二者、非众生动作，如水火风动作，地依他故动，下有大风动水、水动地，风之动树，犹自拂动。如磁石翕铁，如真珠、玉、砗磲、码瑙夜能自行，皆是众生先世福德，业因缘不可思议！<br>
      　　问曰：影色、像色，不应别说。何以故？眼、光明对清净镜故，反自照见；影亦如是，遮光故影现，无更有法！<br>
      　　答曰：是事不然！如油中见像黑，则非本色。如五尺刀中，横观则面像广，纵观则面像长，则非本面。如大秦水精中玷，玷中皆有面像，则非一面像；以是因缘故，非还见本像。<br>
      　　复次，有镜、有人、有持者、有光明，众缘和合故有像生，若众缘不具则像不生。是像亦非无因缘，亦不在因缘中；如是别自有法，非是面也。此微色，生法如是，不同粗色；如因火有烟，火灭烟在。<br>
      　　问曰：若尔者，不应别说影，同是细色故！<br>
      　　答曰：镜中像有种种色，影则一色，是故不同。是二虽待形俱动，形、质各异；影从遮明而现，像则从种种因缘生；虽同细色，各各差别。诳色者，如焰、如幻、如化、如乾闼婆城等，远诳人眼，近无所有。如是等种种无量色，总名色众。<br>
      　　受众者，内眼因，外色缘，念欲见，有明，有空，色在可见处，如是等因缘生眼识。是上因缘及识和合故，从识中生心数法，名为触；是触为一切心数法根本，三众俱生，所谓受、想、行。<br>
      　　问曰：眼识中亦有触及三众，何以故言触法因缘生三众？<br>
      　　答曰：此论现在因缘触生三众，非眼见因缘。<br>
      　　问曰：因心心数法生三众，何以但触？<br>
      　　答曰：言眼识少许时住便灭，生意识细微不了，故不说生三众，但说从触生。如色法从因缘和合生，心数法亦如是，从触法和合生。如色法从和合生，无和合则不生；心数法亦如是，有触则生，无触则不生。此受众一种，所谓受相。复有二种受：身受、心受，内受、外受，粗、细，远、近，净、不净等。<br>
      　　复次，有三种受：苦、乐、不苦不乐；善、不善、无记；学、无学、非学非无学；见谛所断、思惟所断、不断；因见谛所断生受、因思惟所断生受、因不断生受；或因身见生、不还与身见作因，或因身见生、还与身见作因，或不因身见生、不还与身见作因。复有三种受；欲界系、色界系、无色界系。如是等三种受。复有四种受：内身受、外身受、内心受、外心受。四正勤、四如意足等相应受，及四流、四缚等相应受，是名四种受。复有五种受：乐根、苦根、忧根、喜根、舍根；见苦所断相应受，乃至思惟所断相应受。五盖、五结诸烦恼相应受，亦如是。复有六受众，六识相应受。意识分别为十八受，所谓眼见色思惟分别心生喜，眼见色思惟分别心生忧，眼见色思惟分别心生舍，乃至意识亦如是。是十八受中，有净、有垢，为三十六；三世各三十六，为百八。如是等种种因缘分别受义无量，名为受众。<br>
      　　想众相应，行众、识众，亦如是分别。何以故？与受相应故。<br>
      　　复次，佛说有四种想：有小想、大想、无量想、无所有想。小想者，觉知小法；如说小法者，小欲、小信、小色、小缘想，名为小想。<br>
      　　复次，欲界系想，为小；色界系想，名为大；三无色天系想，名为无量；无所有处系想，是名无所有想。<br>
      　　复次，烦恼相应想，名为小想，烦恼覆故；有漏无垢想，名为大想；诸法实相想，名为无所有想；无漏想，名为无量想，为涅槃无量法故。<br>
      　　复次，佛说有六想：眼触相应生想，乃至意触相应生想。<br>
      　　行众者，佛或时说一切有为法名为行。或说三行：身行、口行、意行。身行者，出、入息。所以者何？息属身故。口行者，觉、观。所以者何？先觉、观，然后语言。意行者，受、想。所以者何？受苦、乐取相心发，是名意行。心数法有二种：一者、属见，二者、属爱。属爱主名为受，属见主名为想，以是故，说是二法为意行。佛或说十二因缘中三行：福行、罪行、无动行。福行者，欲界系善业；罪行者，不善业；无动行者，色、无色界系业。阿毗昙除受、想，余心数法及无想定、灭尽定等心不相应法，是名为行众。<br>
      　　识众者，内外六入和合，故生六觉，名为识。以内缘力大故，名为眼识，乃至名为意识。<br>
      　　问曰：意，即是识，云何意缘力故生意识？<br>
      　　答曰：意，生灭相故，多因先生意故，缘法生意识。<br>
      　　问曰：前意已灭，云何能生后识？<br>
      　　答曰：意有二种：一者、念念灭；二者、心相续名为一，为是相续心故，诸心名为一意，是故依意而生识，无咎！意识难解，故九十六种外道，不说依意故生识，但以依神为本。<br>
      　　此五众，四念处中广说。所以者何？身念处说色众，受念处说受众，心念处说识众，法念处说想众、行众。<br>
      　　问曰：不应有五众，但应有色众、识众。识众随时分别，故有异名，名为受、想、行；如不净识名为烦恼，净识名为善法？<br>
      　　答曰：不然！所以者何？若名异故实亦异；若无异法，名不应异。若唯有心而无心法者，心不应有垢、有净。譬如清净池水，狂象入中，令其混浊；若清水珠入，水即清净。不得言水外无象、无珠。心亦如是，烦恼入故，能令心浊；诸慈悲等善法入心，令心清净。以是故，不得言烦恼、慈悲等法，即是心。<br>
      　　问曰：汝不闻我先说，垢心即是烦恼，净心即是善法？<br>
      　　答曰：若垢心次第，云何能生净心？净心次第，云何当生垢心？以是故，是事不然。汝但知粗现之事，不知心数法，不可以不知故便谓为无，当知必有五众。<br>
      　　问曰：若有者，何以不多不少，但说五？<br>
      　　答曰：诸法各有定限，如手法五指，不得求其多少。<br>
      　　复次，有为法虽复无量，佛分判为五分则尽。<br>
      　　问曰：若尔者，何以故复说十二入、十八界？<br>
      　　答曰：众义应尔，入、界义异。佛为法王，为众生故，或时略说，或时广说。有众生于色识中不大邪惑，于心数法中多有错谬，故说五众。有众生，心心数法中不生邪惑，但惑于色，为是众生故，说色为十处，心心数法总说二处。有众生于心数法中少生邪惑，而多不了色心，为是众生故说心数法为一界，色心为十七界。或有众生不知世间苦法生灭，不知离苦道，为是众生故说四谛。世间及身，皆为是苦；爱等烦恼是苦因；烦恼灭是苦灭；灭烦恼方便法，是名道。或有众生著吾我故，于诸法中邪见生一、异相；或言世间无因无缘，或堕邪因缘；为是众生故，说十二因缘。有人说常法，或说神常，或说一切法常；但灭时隐藏微细，非是无也！若得因缘会还出，更无异法；为是人故，说一切有为法皆是作法，无有常定。譬如木人，种种机关、木榍和合，故能动作，无有实事，是名有为法。<br>
      　　问曰：是中说五众，有何次第？<br>
      　　答曰：行者初习观法，先观粗法，知身不净、无常、苦、空、无我等，身患如是。众生所以著此身者，以能生乐故，谛观此乐，有无量苦常随逐之，此乐亦无常、空、无我等。六尘中有无量苦，众生何因缘生著？以众生取相故著。如二人身一种，偏有所著能没命，随死取相受苦乐，发动生意等诸行。心行发动时，识知离苦得乐方便，是为识。<br>
      　　复次，众生五欲因缘，故受苦乐；取相因缘，故染著是乐；以染著乐故，或起三毒，若三善根，是名为行；识为其主，受用上事。五欲即是色，色是根本，故初说色众，余次第有名。余入、界诸法等，皆由五众次第有；唯法入、法界中，增无为法；四谛中，增智缘灭。入、界乃至有为、无为法，如上说。今五众等诸法皆是空。何以故？圣主说故。圣有三种：下、中、上。佛为其主，如星宿月中，日为其最，光明大故。佛得一切智慧，故名为圣主，圣主所说故，应当是实。<br>
      　　复次，以十八空故一切法空，若以性空能空一切法，何况十八！若以内空、外空，能空一切法，何况十八！<br>
      　　复次，若有法不空，应当有二种：色法、非色法。是色法，分别破裂，乃至微尘，分别微尘亦不可得，终卒皆空。无色法，念念生灭故皆空，如四念处中说。<br>
      　　复次，诸法性空，但名字，因缘和合故有名字。如山河、草木、土地、人民、州郡、城邑，名之为国；巷里、市陌、庐馆、宫殿，名之为都；梁柱、椽栋、瓦竹、壁石，名之为殿；上中下分和合，名之为柱；片片和合，故有分名；众札和合，故有片名；众微和合，故有札名。是众微尘，有大、有中、有小；大者游尘可见，中者诸天所见，小者上圣人天眼所见；慧眼观之则无所见。所以者何？性实无故。若微尘实有，即是常，不可分裂，不可毁坏，火不能烧，水不能没。<br>
      　　复次，若微尘有形、无形，二俱有过。若无形，云何是色？若微尘有形，则与虚空作分，亦有十方分；若有十方分，则不名为微尘。佛法中色，无有远近、粗细是常者。<br>
      　　复次，离是因缘名字，则无有法。今除山河、土地因缘名字，更无国名；除闾里、道陌因缘名字，则无都名；除梁椽、竹瓦因缘名字，更无殿名；除三分柱因缘名字，更无柱名；除片因缘名字，则无分名；除札因缘名字，则无片名；除众微因缘名字，则无札名；除中微尘名字，则无大微尘名；除小微尘名字，则无中微尘名；除天眼妄见，则无小微尘名。如是等种种因缘义故，知诸法必空。<br>
      　　问曰：若法毕竟空，何以有名字？<br>
      　　答曰：名字若是有，与法俱破；若无，则不应难！名字与法俱无有异，以是故知一切法空。<br>
      　　复次，一切法实空。所以者何？定无有一法故，皆从多法和合生。若无一，亦无有多。譬如树，根、茎、枝、叶和合故有假名树；若无树法，根、茎、枝、叶为谁和合？若无和合，则无一法。若无一法，则亦无多！初一、后多故。<br>
      　　复次，一切诸观语言戏论，皆无实者；若世间常亦不然，世间无常亦不然，有众生、无众生，有边、无边，有我、无我，诸法实、诸法空，皆不然；如先种种论议门中说。若是诸观戏论皆无者，云何不空？<br>
      　　问曰：汝言诸法实、诸法空皆不然者，今云何复言诸法空？<br>
      　　答曰：有二种空：一者、说名字空，但破著有而不破空；二者、以空破有，亦无有空。如小劫尽时，刀兵、疾疫、饥饿，犹有人物、鸟兽、山河；大劫烧时，山河、树木乃至金刚地下大水亦尽；劫火既灭，持水之风亦灭，一切廓然，无有遗余。空亦如是，破诸法皆空，唯有空在而取相著之。大空者，破一切法，空亦复空。以是故，汝不应作是难！若灭诸戏论，云何不空？如是等种种因缘，处处说空，当知一切法空。<br>
      　　习者，随般若波罗蜜修习行观，不息不休，是名为习。譬如弟子随顺师教，不违师意，是名相应。如般若波罗蜜相，菩萨亦随是相以智慧观，能得能成就，不增不减，是名相应。譬如函盖，大小相称。虽般若波罗蜜灭诸观法，而智慧力故，名为无所不能，无所不观。能如是知，不堕二边，是为与般若相应。</p>
      <p>　　【经】“复次，舍利弗，菩萨摩诃萨习应性空，是名与般若波罗蜜相应。如是，舍利弗，菩萨摩诃萨行般若波罗蜜习应七空，所谓性空、自相空、诸法空、不可得空、无法空、有法空、无法有法空，是名与般若波罗蜜相应。”　　<br>
      　　【论】问曰：何以不说住十八空，但说住七空名与般若波罗蜜相应？<br>
      　　答曰：佛法中广说则十八空，略说则七空。如广说助道法，则有三十七品，略说则七觉分。<br>
      　　复次，是七空多用利益众生故。如大空、无始空，或时有众生起是邪见，为是故说。性空者，一切诸法性，本末常自空，何况现在！因缘常空，何况果报！自相空者，诸法总相、别相，尽观其空，心则远离。用是二空，诸法皆空，是名诸法空。从性空故有相，相空故诸法皆空；诸法空故，更无所得，是名不可得空。用是四种空，破一切有法；若以有法有相为过者，取于无法，是故说无法空。若以无法为非，还欲取有法，是故说有法空。先说四空，虽破有法，行者心则离有而存于无，是则说无法空；若说无法为非，心无所寄，还欲存有，是故略说有法空，以存有心薄故。无法有法空者，行者以无法空为非，心还疑有；若心观有，还疑无法；是故有、无俱观其空，如内、外空观。以是故，但说七空。<br>
      　　问曰：汝言知一切法空灭诸观，是名与般若波罗蜜相应。如是观是名相应，不如是观则不相应；分别是非故，即亦是观，云何言灭？<br>
      　　答曰：以是故：</p>
      <p>　　【经】佛告舍利弗：“菩萨摩诃萨习应七空时，不见色若相应若不相应，不见受、想、行、识若相应若不相应；不见色若生相若灭相，不见受、想、行、识若生相若灭相；不见色若垢相若净相，不见受、想、行、识若垢相若净相。”　　<br>
      　　【论】释曰：不见色若生相若灭相者，不见五众有生有灭。若五众有生灭相，即堕断灭中；堕断灭故，则无罪无福；无罪无福故，与禽兽无异！不见色若垢若净者，不见五众有缚有解。若五众是缚性，无有得解脱者；若五众是净性，则无有学道法。</p>
      <p>　　【经】“不见色与受合，不见受与想合，不见想与行合，不见行与识合。何以故？无有法与法合者，其性空故。”　　<br>
      　　【论】释曰：心心数法无形，无形故则无住处，以是故，色不与受合。如四大及四大所造色，二触和合；心心数法中无触法故，不得和合。<br>
      　　问曰：若尔者，何以说受、想、行、识不共和合？<br>
      　　答曰：佛此中自说：无有法与法合者。何以故？一切法性常空故。若无法与法合，亦无有离。复次，佛自说因缘：</p>
      <p>　　【经】“舍利弗，色空中无有色，受、想、行、识空中无有识。”　　<br>
      　　【论】何以故？色与空相违，若空来则灭色，云何色空中有色？譬如水中无火，火中无水，性相违故。<br>
      　　复次，有人言：“色非实空，行者入空三昧中，见色为空。”以是故言，色空中都无有色。受、想、行、识亦如是。</p>
      <p>　　【经】“舍利弗，色空故无恼坏相，受空故无受相，想空故无知相，行空故无作相，识空故无觉相。”　　<br>
      　　【论】问曰：此义有何次第？<br>
      　　答曰：先说五众空中无五众，是中今说其因缘；五众各各自相不可得故，故言：五众空中无五众。</p>
      <p>　　【经】“何以故？舍利弗，非色异空，非空异色；色即是空，空即是色；受、想、行、识亦如是。”　　<br>
      　　【论】释曰：佛重说因缘，若五众与空异，空中应有五众；今五众不异空，空不异五众；五众即是空，空即是五众；以是故，空不破五众。所以者何？是中佛自说因缘：</p>
      <p>　　【经】“舍利弗，是诸法空相，不生不灭，不垢不净，不增不减。是空法，非过去，非未来，非现在。是故空中无色，无受、想、行、识；无眼、耳、鼻、舌、身、意；无色、声、香、味、触、法；无眼界，乃至无意识界；无无明，亦无无明尽，乃至无老死，亦无老死尽；无苦、集、灭、道，亦无智，亦无得；无须陀洹，无须陀洹果；无斯陀含，无斯陀含果；无阿那含，无阿那含果；无阿罗汉，无阿罗汉果；无辟支佛，无辟支佛道；无佛，亦无佛道。舍利弗，菩萨摩诃萨如是习应，是名与般若波罗蜜相应。”　　<br>
      　　【论】问曰：人皆知空中无所有，不生不灭，不垢不净，不增不减，无一切法；佛何以分别说五众等诸法各各空？<br>
      　　答曰：有人虽复习空，而想空中犹有诸法。如行慈人，虽无众生而想众生得乐，自得无量福故。以是故，佛说诸法性常自空，非空三昧故令法空；如水冷相，火令其热。若言以空三昧故令法空者，是事不然！智者是无漏八智；得者，初得圣道。须陀洹果乃至佛道义，先已广说。</p>
      <p>　　【经】“舍利弗，是菩萨摩诃萨行般若波罗蜜，不见般若波罗蜜若相应若不相应，不见檀波罗蜜、尸波罗蜜、羼提波罗蜜、毗梨耶波罗蜜、禅波罗蜜，若相应若不相应；亦不见色，若相应若不相应，不见受、想、行、识，若相应若不相应；不见眼乃至意，色乃至法，眼色识界乃至意法识界，若相应若不相应；不见四念处乃至八圣道分，佛十力乃至一切种智，若相应若不相应。如是，舍利弗，当知菩萨摩诃萨与般若波罗蜜相应。”<br>
      　　【论】释曰：菩萨得诸法实相，入般若波罗蜜，即于般若波罗蜜不见定相，若相应若不相应，何况见有余法？云何不见般若相应不相应？不见如是行，为应般若波罗蜜；不见不如是行，为不应般若波罗蜜。如常、乐、我行，不应般若波罗蜜，无常、苦、无我行，为应般若波罗蜜；若行实，不应般若波罗蜜，若行空，为应般若波罗蜜；如有、无行，为不应般若波罗蜜，如非有、非无行，为应般若波罗蜜。般若波罗蜜中，皆无是事；般若波罗蜜相，毕竟清净故。五波罗蜜、五众乃至一切种智，亦如是。<br>
      　　问曰：般若波罗蜜，毕竟清净应尔，五波罗蜜及余法，云何清净？<br>
      　　答曰：先说五事离般若波罗蜜，不名波罗蜜；与般若波罗蜜和合故，名波罗蜜。如般若波罗蜜初品中说。云何名檀波罗蜜？不见施者，不见受者，无财物故。五众法是菩萨观处，与般若波罗蜜和合故，毕竟清净故，不见相应不相应。十二入、十八界、十二因缘，亦如是。是诸法无有定性，无有定法，以是故，不见若相应若不相应。十八空、四念处乃至大慈大悲、一切种智，不见若相应若不相应。<br>
      　　问曰：是菩萨非声闻、辟支佛，云何有三十七品？未得佛道，云何有十力、四无所畏？<br>
      　　答曰：是菩萨非声闻、辟支佛，亦观声闻、辟支佛法，欲以声闻、辟支佛道度众生故。复有人言：“行声闻、辟支佛道，但不取证。”如后品中说：入空、无相、无作三昧，菩萨住是三解脱门，作是念言：“今是观时，非是证时。”或有新发意菩萨，闻有声闻、辟支佛三十七品法，读诵、正忆念、分别；以是故，说菩萨有三十七品。佛十力等亦如是。菩萨，自于菩萨十力、四无所畏、十八不共法中住，住是法中，若闻、若忆想、分别佛十力、四无所畏、十八不共法等甚深微妙，亦是我分。<br>
      　　复次，是菩萨无量阿僧祇劫来，修习佛十力、四无所畏等，坐树下时，得无碍解脱，故增益清净。譬如勋劳既立，然后受其功赏。菩萨亦如是，有是功德，乃受其名。是功德，皆是般若波罗蜜势力合故，不见若相应若不相应。此诸法义，从六波罗蜜乃至一切智，先已说。</p>
      <p>　　【经】“复次，舍利弗，菩萨摩诃萨行般若波罗蜜时，空不与空合，无相不与无相合，无作不与无作合。何以故？空、无相、无作，无有合与不合。舍利弗，菩萨摩诃萨如是习应，是名与般若波罗蜜相应。”　　<br>
      　　【论】问曰：一心中无有二空，云何说空不与空合？<br>
      　　答曰：空有二种：一者、空三昧，二者、法空。空三昧不与法空合。何以故？若以空三昧力合法空者，是法非自性空。又空者性自空，不从因缘生；若从因缘生，则不名性空。行者若入时见空，出时不见空，当知是虚妄。<br>
      　　复次，佛自说因缘，空中无合无不合，无相、无作亦如是。舍利弗，菩萨如是习应，是名与般若波罗蜜相应。<br>
      　　问曰：但一处说不见与般若波罗蜜相应不相应便足，何以故复更种种说相应不相应因缘？若一处应，余则皆应；若一处不应，余亦不应。譬如一盲无见，则千盲俱尔！<br>
      　　答曰：不然！若欲以戏论求胜，应如是难。诸法相虽不可说，佛以大慈大悲故种种方便说。又佛说法，为一种众生得度，为未悟者重说。又复一说为断见谛结使，二说为断思惟结使，复更说为诸余结使分分皆断。又一说有人得声闻道，一说种辟支佛道因缘，更一说发阿耨多罗三藐三菩提心，更一说行六波罗蜜，更一说行方便得无生忍，更一说得初住地，更一说乃至十住地。更一说为人故，更一说为天故。<br>
      　　复次，是般若波罗蜜相甚深，难解难知。佛知众生心，根有利钝。钝根少智，为其重说。若利根者，一说、二说便悟，不须种种重说。譬如快马下一鞭便走，驽马多鞭乃去。如是等种种因缘，故经中重说无咎。</p>
      <p>　　【经】“复次，舍利弗，菩萨摩诃萨行般若波罗蜜时，入诸法自相空，入已，色不作合，不作不合；受、想、行、识不作合，不作不合。色不与前际合。何以故？不见前际故。色不与后际合。何以故？不见后际故。色不与现在合。何以故？不见现在故。受、想、行、识亦如是。”　　<br>
      　　【论】释曰：先说空、无相、无作，无合无不合，今更说因缘：入自相空故，五众，不作合不作不合；若一切法自相空，是中无有合不合。合者，诸法如其相，如地坚相、识知相；如是等自相，不在异法，是名为合。不合者，自相不在自法中。略说诸法相，不增不减。色不说与前际合。何以故？前际空无所有，但有名字；若色入过去，则灭无所有，云何与前际合？后际者，未有未生，色不应与后际合。现在色，生灭不住故，不可取相，色不应与现在合。<br>
      　　复次，佛自说因缘，色不与前际合，非不合。何以故？前际不可见故。色不与后际合，非不合。何以故？后际不可见故。色不与现在合，非不合。何以故？现在不可见故。受、想、行、识亦如是。</p>
      <p>　　【经】“复次，舍利弗，菩萨摩诃萨行般若波罗蜜，前际不与后际合，后际不与前际合；现在不与前际、后际合，前际、后际亦不与现在合，三世名空故。舍利弗，菩萨摩诃萨如是习应者，是名与般若波罗蜜相应。”　　<br>
      　　【论】问曰：云何前际、后际合？<br>
      　　答曰：有人说：“三世诸法皆是有，未来法转为现在，现在转为过去。如泥团现在，瓶为未来，土为过去。若成瓶时，瓶为现在，泥团为过去，瓶破为未来；如是者是为合。”若有三世相，是事不然！以多过故，是为不合。<br>
      　　复次，三世合者，如过去法与过去、未来、现在世作因；现在法与现在、未来世作因；未来法与未来世作因。又过去心心数法，缘三世法；未来、现在心心数法，亦如是。断心心数法能缘不断法，不断心心数法能缘可断法。如是等三世诸法，因缘业果共相和合，是名为合。菩萨不作是合。何以故？如先说：过去已灭，云何能为因、能为缘？未来未有，云何为因缘？现在乃至一念中不住，云何为因缘？是名不合。<br>
      　　复次，佛自说因缘：三世及名字空故，云何言合？</p>
<div class="jwbt-box"><div class="jwbt"><a name=j1163-02-37><a href="1163-02.htm#MENU-top">大智度论卷第三十七</div></a></a>
<div class="jwbtbm"><a name=j1163-02-38><a href="1163-02.htm#MENU-top">释习相应品第三之三</div></div></a></a>
<p>　　【经】“复次，舍利弗，菩萨摩诃萨行般若波罗蜜，萨婆若不与过去世合。何以故？过去世不可见，何况萨婆若与过去世合？萨婆若不与未来世合。何以故？未来世不可见，何况萨婆若与未来世合？萨婆若不与现在世合。何以故？现在世不可见，何况萨婆若与现在世合？舍利弗，菩萨摩诃萨如是习应，是名与般若波罗蜜相应。”　　<br>
      　　【论】释曰：菩萨行般若波罗蜜，不观萨婆若与过去世同。何以故？过去世是虚妄，萨婆若是实法；过去世是生灭相，萨婆若非生灭相。过去世及法求觅不可得，何况萨婆若与过去世合？<br>
      　　复次，佛自说因缘：菩萨摩诃萨行般若波罗蜜，不见过去世，何况萨婆若与过去世合？未来、现在世亦如是。未来世除生灭相，其余义同。<br>
      　　复次，以时故说有三世：过去、未来、现在。时义，如一时中说。<br>
      　　复次，萨婆若是十方三世诸佛真实智慧；三世者，从凡夫虚妄生，云何与萨婆若合？譬如真金不与弊铁同相。<br>
      　　问曰：如随喜品中说：菩萨摩诃萨，念过去、现在诸佛萨婆若智慧等诸功德，回向阿耨多罗三藐三菩提。云何言过去、现在世，不与萨婆若合？<br>
      　　答曰：若以著心取相念萨婆若者，不名回向阿耨多罗三藐三菩提。譬如杂毒食，初虽香美，后不便身。若菩萨分别过去、现在诸佛萨婆若者，应与三世合；今不取相故，则无有合。<br>
      　　问曰：菩萨亦念未来世当成佛萨婆若，亦自念我当得萨婆若，是名与未来世萨婆若合，云何言不合？<br>
      　　答曰：萨婆若过三界，出三世，毕竟清净相；行者但以忆想分别，我当得是萨婆若。如世间法，忆想当有所得，而是事未生未有，时节未至，因缘未会，都无处所，云何当与合？如明当服酥，今已忆臭。又如迦旃延弟子辈言：“未来世中菩提语菩萨言：若能修相好身者，我当来处之。”如贵家女自恣无难，遣使语贫家子言：“汝好庄严房舍帏帐，种种备具，我当来处汝家中。”如是说者，是不相应。以是故，不得以萨婆若与三世合。<br>
      　　问曰：余法甚多，何以但说萨婆若？<br>
      　　答曰：是萨婆若，菩萨所归趣，深心欲得，于三世中求索故。<br>
      　　问曰：何以不于有为、无为法中求？<br>
      　　答曰：后当说一切法中求。</p>
      <p>　　【经】“复次，舍利弗，菩萨摩诃萨行般若波罗蜜，色不与萨婆若合，色不可见故；受、想、行、识亦如是。眼不与萨婆若合，眼不可见故；耳、鼻、舌、身、意亦如是。色不与萨婆若合，色不可见故；声、香、味、触、法亦如是。舍利弗，菩萨摩诃萨如是习应，是名与般若波罗蜜相应。”　　<br>
      　　【论】问曰：何以但说五众、十二入，不说十八界、十二因缘？<br>
      　　答曰：应当说，或时诵者忘失。何以知之？佛所说五众、十二入、十八界、十二因缘，事、垢、净。五众、十八界、十二入、十二因缘，名为事，不定是垢，不定是净。是中或有结使生，或有善法生；如田定能生物，随种皆生。众、界、入、十二因缘，是为事，六波罗蜜乃至一切种智，是为净种。所以不说垢者，是菩萨结使已薄，不以自恼，是故不说。又菩萨智慧深入，解诸法空，无诸烦恼，但集诸功德；以是故，应说十八界、十二因缘，如色等事中不应有萨婆若合。所以者何？是萨婆若，三世中不可得故，色等事中亦不可得；是皆世间因缘和合，无有定性。</p>
      <p>　　【经】“复次，舍利弗，菩萨摩诃萨行般若波罗蜜，檀波罗蜜不与萨婆若合，檀波罗蜜不可见故；乃至般若波罗蜜亦如是。四念处不与萨婆若合，四念处不可见故；乃至八圣道分亦如是。”　　<br>
      　　【论】问曰：五众等是世间法，可不与萨婆若合，六波罗蜜云何不与合？<br>
      　　答曰：六波罗蜜有二种：一者、世间，二者、出世间。为世间檀波罗蜜故，说不与合；出世间波罗蜜，应与合。<br>
      　　复次，菩萨行六波罗蜜，漏结未尽，不得与佛萨婆若合。<br>
      　　复次，佛说六波罗蜜空，尚不可见，何况与萨婆若合？三十七品亦如是。<br>
      　　问曰：是六波罗蜜，杂有道俗故；三十七品趣涅槃道，云何不合？<br>
      　　答曰：三十七品是二乘法，但为涅槃；菩萨为佛道，是故不合。<br>
      　　问曰：摩诃衍品中，有三十七品，亦是菩萨道，云何不与萨婆若合？<br>
      　　答曰：有菩萨以著心故，行三十七品，多回向涅槃，以是故佛说不合。</p>
      <p>　　【经】“佛十力，乃至十八不共法，不与萨婆若合；佛十力乃至十八不共法不可见故。舍利弗，菩萨摩诃萨如是习应，是名与般若波罗蜜相应。”　　<br>
      　　【论】释曰：是十力，乃至十八不共法，虽是妙法，为萨婆若故行；以菩萨漏结未尽，故不应与萨婆若合。<br>
      　　复次，佛十力等法有三种：一者、菩萨所行，虽未得佛道，渐渐修习；二者、佛所得，而菩萨忆想分别求之；三者、佛心所得。上二种不应与合，下一种虽可合而菩萨未得，是故不合。<br>
      　　复次，空故不可见，不可见故不合；是以皆言不可见故。</p>
      <p>　　【经】“复次，舍利弗，菩萨摩诃萨行般若波罗蜜，佛不与萨婆若合，萨婆若不与佛合；菩提不与萨婆若合，萨婆若不与菩提合。何以故？佛即是萨婆若，萨婆若即是佛；菩提即是萨婆若，萨婆若即是菩提。舍利弗，菩萨摩诃萨行般若波罗蜜，如是习应，是名与般若波罗蜜相应。”　　<br>
      　　【论】问曰：菩萨及菩萨法，可不与萨婆若合，云何佛及菩提复不与合？<br>
      　　答曰：佛是人，萨婆若是法；人是假名，法是因缘。众生乃至知者、见者无故，佛亦无；众生中尊上第一，是名为佛，是故不合。<br>
      　　复次，得萨婆若故名为佛，若佛得萨婆若，先以是佛，不须萨婆若；若非佛得萨婆若者，何以言佛得萨婆若？以是故，和合因缘生，不得言先后。<br>
      　　复次，离佛无萨婆若，离萨婆若无佛；得萨婆若故名佛，佛所有故名萨婆若。<br>
      　　问曰：佛是人故可不与合，菩提是无上道，云何不合？<br>
      　　答曰：菩提名为佛智慧，萨婆若名为佛一切智慧；十智为菩提，第十一如实智名为萨婆若；二智不得一心中生。<br>
      　　复次，是十力等诸佛法及佛菩提，皆是菩萨忆想分别非实，唯佛所得萨婆若是实。今此菩提，是菩萨菩提，是心中虚妄未实，云何与萨婆若合？<br>
      　　复次，此经中，佛自说不合因缘。</p>
      <p>　　【经】“何以故？佛即是萨婆若，萨婆若即是佛；菩提即是萨婆若，萨婆若即是菩提。舍利弗，菩萨摩诃萨行般若波罗蜜，如是习应，是名与般若波罗蜜相应。复次，舍利弗，菩萨摩诃萨行般若波罗蜜，不习色有，不习色无，受、想、行、识亦如是。不习色有常，不习色无常，受、想、行、识亦如是。不习色苦，不习色乐，受、想、行、识亦如是。不习色我，不习色非我，受、想、行、识亦如是。不习色寂灭，不习色不寂灭，受、想、行、识亦如是。不习色空，不习色非空，受、想、行、识亦如是。不习色有相，不习色无相，受、想、行、识亦如是。不习色有作，不习色无作，受、想、行、识亦如是。是菩萨摩诃萨行般若波罗蜜时，不作是念：我行般若波罗蜜，不行般若波罗蜜，非行非不行般若波罗蜜。舍利弗，菩萨摩诃萨如是习应，是名与般若波罗蜜相应。”　　<br>
      　　【论】释曰：若菩萨观五众非有、非无，于是亦不著，尔时，与般若波罗蜜相应。所以者何？一切世间著二见：若有，若无。顺生死流者多著有，逆生死流者多著无；我见多者著有，邪见多者著无。<br>
      　　复次，四见多者著有，邪见多者著无；二毒多者著有，无明多者著无；不知五众因缘集生著有，不知集者著无；近恶知识及邪见外书故，堕断灭无罪福中；无见者著无，余者著有。或有众生谓一切皆空，心著是空，著是空故，名为无见；或有众生谓一切六根所知法皆有，是为有见。爱多者著有见，见多者著无见。如是等众生著有见、无见。是二种见，虚妄非实，破中道。譬如人行狭道，一边深水，一边大火，二边俱死；著有、著无，二事俱失。所以者何？若诸法实定有，则无因缘；若从因缘和合生，是法无自性，若无自性即是空！若无法是实，则无罪福，无缚无解，亦无诸法种种之异。<br>
      　　复次，有见者与无见者相违，相违故有是非，是非故共诤，有诤故起诸结使，结使故生业，生业故开恶道门；实相中无有相违、是非、斗诤！<br>
      　　复次，著有者，事若无常，则生忧恼；若著无者，作诸罪业，死堕地狱受苦。不著有无者，无有如是等种种过失；应舍是则得实。<br>
      　　复次，是五众若常、若无常，是事不然！所以者何？若五众常，则无生无灭，无生无灭故则无罪福，无罪福故则无善恶果报，世间如涅槃不坏相。如是妄语，谁当信者？现见死亡啼哭，是则众生无常；如草木雕落，华果磨灭，是则外物无常；大劫尽时，一切都灭，是为大无常。如是等种种因缘，如是五众常不可得。<br>
      　　复次，无常破常，不应以无常为是。所以者何？若诸法无常相，念念皆灭，则六情不能取六尘。所以者何？内心、外尘俱无住故，不应得缘，不应得知，亦无修习因缘果报！因缘多故，果报亦多。此事不应得！又以有常见与无常见共诤。如是等种种因缘，五众无常则不可得。苦乐、我非我、若空若实、有相无相、有作无作，此义如先处处说。五众寂灭者，因缘生故无性，无性故寂灭，寂灭故如涅槃。三毒炽然故不寂灭，无常火燃故不寂灭，不（不字应删）著三毒实相故不寂灭，三毒各各分别相故不寂灭。此义先未说，故今是中说。若菩萨摩诃萨，能如是离二边，行中道，行般若波罗蜜亦不著。所以者何？菩萨不可得，般若波罗蜜亦不可得故，不行般若波罗蜜亦不著。所以者何？余诸凡人不能如菩萨观诸法实相，云何当言我不行般若波罗蜜？行、不行亦不著，二俱过故。是名与般若波罗蜜相应。</p>
      <p>　　【经】“复次，舍利弗，菩萨摩诃萨不为般若波罗蜜故行般若波罗蜜，不为檀波罗蜜、尸罗波罗蜜、羼提波罗蜜、毗梨耶波罗蜜、禅波罗蜜故行般若波罗蜜。不为阿鞞跋致地故行般若波罗蜜，不为成就众生故行般若波罗蜜，不为净佛世界故行般若波罗蜜，不为佛十力、四无所畏、四无碍智、十八不共法故行般若波罗蜜。不为内空故行般若波罗蜜，不为外空、内外空、空空、大空、第一义空、有为空、无为空、毕竟空、无始空、散空、性空、诸法空、自相空、不可得空、无法空、有法空、无法有法空故行般若波罗蜜。不为如、法性、实际故行般若波罗蜜。何以故？是菩萨摩诃萨行般若波罗蜜时，不坏诸法相故。如是习应，是名与般若波罗蜜相应。”　　<br>
      　　【论】问曰：六波罗蜜乃至如、法性、实际，此是佛法。菩萨若不为是法故行般若波罗蜜，更有何法可为行般若波罗蜜？<br>
      　　答曰：如佛此中自说：诸法无有破坏者。不坏诸法相故，亦不分别是檀、是悭，乃至是三界、是实际。<br>
      　　复次，有菩萨于此善法，深心系著，以系著故能生罪；为是人故，说是六波罗蜜乃至实际皆空，无有自性，如梦如幻，汝莫生著！真菩萨不为是故行。有菩萨心无所著，行六波罗蜜乃至实际；为是人故，说为是事故行般若波罗蜜。如后品中说：为具足六波罗蜜，乃至为教化众生，净佛世界故，行般若波罗蜜。</p>
      <p>　　【经】“复次，舍利弗，菩萨摩诃萨行般若波罗蜜，不为如意神通故行般若波罗蜜，不为天耳故、不为他心智故、不为宿命智故、不为天眼故、不为漏尽神通故行般若波罗蜜。何以故？菩萨摩诃萨行般若波罗蜜，尚不见般若波罗蜜，何况见菩萨神通！舍利弗，菩萨摩诃萨如是行，是名与般若波罗蜜相应。”　　<br>
      　　【论】问曰：先说禅波罗蜜中，已具说五神通，今何以复重说？<br>
      　　答曰：彼中总相说，不别名字，此中别相说。<br>
      　　复次，功德果报，所谓五神通；菩萨得是五神通，广能利益众生。<br>
      　　复次，虽有慈悲、般若波罗蜜，无五神通者；如鸟无两翼，不能高翔；如健人无诸器仗而入敌阵；如树无华果，无所饶益；如枯渠无水，无所润及；以是故重说五神通，及余无量佛法中别说，无咎。<br>
      　　问曰：若尔者，佛何以言莫为五神通故行般若波罗蜜？<br>
      　　答曰：多有无方便菩萨，得五神通，轻余菩萨，心生憍高，为是故说。所以者何？菩萨于般若波罗蜜诸佛之母尚不著，何况五神通！</p>
      <p>　　【经】“复次，舍利弗，菩萨摩诃萨行般若波罗蜜，不作是念：‘我以如意神通，飞到东方，供养恭敬如恒河沙等诸佛；南西北方、四维、上、下亦如是。’复次，舍利弗，菩萨摩诃萨行般若波罗蜜，不作是念：‘我以天耳，闻十方诸佛所说法。’不作是念：‘我以他心智，当知十方众生心所念。’不作是念：‘我以宿命通，知十方众生宿命所作。’不作是念：‘我以天眼，见十方众生死此生彼。’舍利弗，菩萨摩诃萨如是行，是名与般若波罗蜜相应，亦能度无量阿僧祇众生。”　　<br>
      　　【论】释曰：先虽说五神通名，今此中说其功用。<br>
      　　问曰：菩萨何以故不作是念：‘我以如意神通，飞到十方，供养恭敬如恒河沙等诸佛’？<br>
      　　答曰：已拔我见根本故，已摧破憍慢山故，善修三解脱门、三三昧故。佛身虽妙，亦入三解脱门；如热金丸，虽见色妙，不可手触。又诸法如幻如化，无来无去，无近无远，无有定相。如幻化人谁去谁来？不取神通国土、此彼近远相，故无咎！若能在佛前住于禅定，变为无量身，至十方供养诸佛，无所分别，已断法爱故；余通亦如是。菩萨得是五神通，为供养诸佛故，变无量身，显大神力，于十方世界三恶趣中，度无量众生，如往生品中说。</p>
      <p>　　【经】“舍利弗，菩萨摩诃萨能如是行般若波罗蜜，恶魔不能得其便；世间众事，所欲随意。十方各如恒河沙等诸佛，皆悉拥护是菩萨，令不堕声闻、辟支佛地；四天王天乃至阿迦腻吒天，皆亦拥护是菩萨，不令有碍。是菩萨所有重罪，现世轻受。何以故？是菩萨摩诃萨用普慈加众生故。舍利弗，菩萨摩诃萨如是行，是名与般若波罗蜜相应。”　　<br>
      　　【论】释曰：今赞是菩萨，如上行般若波罗蜜得大功德，是名菩萨智慧功力果报，得此五利。<br>
      　　问曰：魔是欲界主，菩萨是人，肉眼不得自在，云何不能得其便？<br>
      　　答曰：如此中佛自说：诸佛、诸大天拥护故。<br>
      　　复次，是菩萨行，毕竟不可得，自相空故。于一切法中皆不著，不著故无违错，无违错故魔不能得其便。譬如人身无疮，虽卧毒屑中，毒亦不入；若有小疮则死。又是菩萨于诸佛中心不著，于诸魔中心不瞋，是故魔不得便。<br>
      　　复次，菩萨深入忍波罗蜜、慈三昧故，一切外恶不能中伤，所谓水火、刀兵等。世间众事者，资生所须，所谓治生谐偶，种莳果树，旷路作井，安立客舍，如法理事，皆得如意。若欲造立塔寺作大福德，若作大施，若欲说法教度众生，皆得如意。如是等世间众事，若大若小，皆得如法随意。所以者何？是菩萨世世集无量福德、智慧因缘故。<br>
      　　复次，是菩萨行般若波罗蜜，于一切法中心不著，心不著故结使薄，结使薄故能生深厚善根，深厚善根生故所愿如意。<br>
      　　复次，是菩萨行般若波罗蜜故，诸大天皆敬念是菩萨，赞叹称扬其名。诸龙鬼等闻诸天称说，亦来助成其事，是故世间众事皆得如意。<br>
      　　复次，菩萨为诸佛所念，威德所加，皆得如意。<br>
      　　问曰：十方诸佛心等，何以偏念是菩萨？<br>
      　　答曰：是菩萨智慧功德大故；诸佛心虽平等，法应念是菩萨，以劝进余人。又是菩萨得佛智慧气分故；别知善恶，赏念好人，无过于佛，是故佛念。<br>
      　　复次，佛念不欲令堕声闻、辟支佛故。所以者何？入空、无相、无作，以佛念故而不堕落。譬如鱼子，母念则得生，不念则坏。<br>
      　　诸大天拥护者，不欲令失其所行，诸天效佛念故；有诸天以菩萨行般若波罗蜜，都无所著，不乐世乐，但欲教化众生故，住于世间，知其尊贵故念。<br>
      　　所有重罪者，先世重罪，应入地狱，以行般若波罗蜜故，现世轻受；譬如重囚应死，有势力者护，则受鞭杖而已。又如王子虽作重罪，以轻罚除之，以是王种中生故；菩萨亦如是，能行般若波罗蜜得实智慧故，即入佛种中生。佛种中生故，虽有重罪，云何重受？<br>
      　　复次，譬如铁器中空，故在水能浮，中实则没。菩萨亦如是，行般若波罗蜜智慧心虚，故不没重罪；凡人无智慧故，沉没重罪。<br>
      　　复次，佛此中自说因缘：所以得五功德者，用普慈加众生故。<br>
      　　问曰：先言行般若波罗蜜故，具五功德，今何以言用普慈加众生故？<br>
      　　答曰：能生无量福，无过于慈；是慈因般若波罗蜜生，得无量利益。<br>
      　　复次，恶魔不得便，诸佛所念；重罪今世轻受，是般若波罗蜜力；世间众事所欲随意，诸天拥护，是大慈力。<br>
      　　复次，有二种缘：一者、众生，二者、法。是菩萨若缘众生则是慈心，若缘法则是行般若波罗蜜。是慈从般若波罗蜜生，随顺般若波罗蜜教，是故说慈无咎。</p>
      <p>　　【经】“复次，舍利弗，菩萨摩诃萨行般若波罗蜜时，疾得诸陀罗尼门、诸三昧门；所生处常值诸佛，乃至阿耨多罗三藐三菩提，终不离见佛。舍利弗，菩萨摩诃萨如是习应，是名与般若波罗蜜相应。”　　<br>
      　　【论】释曰：陀罗尼、三昧门，如先说。<br>
      　　疾得者，福德因缘故心柔软，行深般若波罗蜜故智慧心利，以是故疾得。如上说五功德故疾得。<br>
      　　所生处常值诸佛者，是菩萨除诸佛母般若波罗蜜，其余一切众事皆不爱著；以是故在所生处，常值诸佛。如人常喜斗诤，生还活地狱，复执刀杖共相加害。淫欲多故，常受胞胎，又作淫鸟。瞋恚多故，还生毒兽、蛇虺之属。愚痴多者，如灯蛾赴火、地中隐虫等。是诸菩萨爱敬于佛，及实相般若波罗蜜，及修念佛三昧业故，所生处常值诸佛。<br>
      　　复次，如先菩萨愿见诸佛中说，终不离见佛者。又人虽一世见佛，更不复值。如毗婆尸佛时，王师婆罗门，虽见佛及僧，而恶口毁訾，言此人等如畜生，不别好人，见我不起；以是罪故，经九十一劫堕畜生中。<br>
      　　复次，深念佛故，终不离佛。世世善修念佛三昧故，不失菩萨心故，作不离佛愿、愿生在佛世故，种值佛业因缘、常相续不断故，乃至阿耨多罗三藐三菩提，终不离见佛。<br>
      　　问曰：此是果报事，云何说与般若波罗蜜相应？<br>
      　　答曰：般若波罗蜜相应故值佛，或时果中说因故。相应有二种：一者、心相应，二者、应菩萨行。所谓生好处、值遇诸佛、常闻法、正忆念，是名相应。</p>
      <p>　　【经】“复次，舍利弗，菩萨摩诃萨行般若波罗蜜时，不作是念：有法与法若合若不合，若等若不等。何以故？是菩萨摩诃萨，不见法与余法若合若不合，若等若不等。舍利弗，菩萨摩诃萨如是习应，是名与般若波罗蜜相应。”　　<br>
      　　【论】释曰：一切法，无有法与法共合者。何以故？诸法无少分合故。譬如二指有四方，其一方合，三方不合，不合多故，何以不名为不合？<br>
      　　问曰：以有合处故名为合，云何言不合？<br>
      　　答曰：合处不为指，是指分，但是指分，更无指法。以二指相近故，假名为合，更无合法。<br>
      　　复次，色、香、味、触，总名为指，但触有合力，余三无合；以是故，不得言指合。<br>
      　　复次，如异类同处，不名为合，相各异故。诸法亦尔，地相地中，水相水中，火相火中，如是性异，不名为合。以是故言，无有法与法合，无合故亦无不合。<br>
      　　等者，一切法一相，故名等。以皆是有相，皆是无常相，皆是苦相，皆是空、无我相，皆是不生不灭相，事无异故名为等。不等者，各各别相故。如色相，无色相，坚相，湿相，如是等各异不同，是名不等。菩萨不见等与不等。何以故？一切法无故，自性空故无法，无法故不可见，不可见故无等不等。等与合是习相应；不合不等，是不相应。<br>
      　　问曰：何以不说相应竟，然后赞叹？<br>
      　　答曰：听者厌懈，是故佛赞叹果报功德，闻者心得悦乐故。</p>
      <p>　　【经】“复次，舍利弗，菩萨摩诃萨行般若波罗蜜，不作是念：我当疾得法性若不得。何以故？法性非得相故。舍利弗，菩萨摩诃萨如是习应，是名与般若波罗蜜相应。”　　<br>
      　　【论】释曰：法性者，诸法实相。除心中无明诸结使，以清净实观，得诸法本性，名为法性。性名真实，以众生邪观故缚，正观故解。菩萨不作是念：“我疾得法性。”何以故？法性无相，无有远近；亦不言：“我久久当得。”何以故？法性无迟无久。法性义，如如、法性、实际义中说。</p>
      <p>　　【经】“复次，舍利弗，菩萨摩诃萨行般若波罗蜜时，不见有法出法性者。如是习应，是名与般若波罗蜜相应。”　　<br>
      　　【论】释曰：无明等诸烦恼，入一切法中故，失诸法自性；自性失故，皆邪曲不正。圣人除却无明等，诸法实性还得明显。譬如阴云覆虚空清净性，除阴云则虚空清净性现。若有法无明不入者，是则出于法性；但是事不然！无有法出无明者，是故菩萨不见是法出法性者。譬如众流，皆归于海；如粟散小王，皆属转轮圣王；如众小明，皆属于日。</p>
      <p>　　【经】“复次，舍利弗，菩萨摩诃萨行般若波罗蜜时，不作是念：‘法性分别诸法。’如是习应，是名与般若波罗蜜相应。”　　<br>
      　　【论】问曰：何以故不作是念：“法性分别诸法？”<br>
      　　答曰：为著法性，贵于法性，以是因缘生诸结使，是故不作是念。<br>
      　　问曰：若法性空，一相无相，云何分别诸法？<br>
      　　答曰：得是法性，灭无明等诸烦恼，破诸法实相者，然后心清净，智慧明了，知诸法实；随法性者为善，不随法性者为不善。如婆蹉梵志问佛世尊：“天地间有善恶、好丑不？”佛言：“有。”婆蹉言：“我久归命佛，愿为我善说！”佛言：“有三种恶、三种善，十种恶、十种善。所谓贪欲是恶，除贪是善；瞋恚、愚痴是恶，除恚、痴是善；杀生是恶，除杀生是善；乃至邪见是恶，除邪见是善。能如实分别善、恶，是我弟子，入于法性，名为得道。”</p>
      <p>　　【经】“复次，舍利弗，菩萨摩诃萨行般若波罗蜜时，不作是念：是法能得法性若不得。何以故？是菩萨不见用是法能得法性若不得。舍利弗，菩萨摩诃萨如是习应，是名与般若波罗蜜相应。”　　<br>
      　　【论】释曰：云何得法性？行八圣道分，得诸法实相，所谓涅槃，是名得法性。<br>
      　　复次，性名诸法实相，法名般若波罗蜜。菩萨不作是念，行般若波罗蜜得是诸法性。何以故？般若波罗蜜及诸法性，是二法无有异，皆毕竟空故，云何以般若波罗蜜得达法性？</p>
      <p>　　【经】“复次，舍利弗，菩萨摩诃萨行般若波罗蜜时，法性不与空合，空不与法性合。如是习应，是名与般若波罗蜜相应。”　　<br>
      　　【论】释曰：菩萨不观法性是空，不观空是法性。行空得法性，缘法性得空，以是故无异。所以者何？是二毕竟空故。</p>
      <p>　　【经】“复次，舍利弗，菩萨摩诃萨行般若波罗蜜时，眼界不与空合，空不与眼界合；色界不与空合，空不与色界合；眼识界不与空合，空不与眼识界合；乃至意界不与空合，空不与意界合；法界不与空合，空不与法界合；意识界不与空合，空不与意识界合。是故，舍利弗，是空相应，名为第一相应。”　　<br>
      　　【论】释曰：眼界不与空合，空不与眼界合者，眼是有，空是无，空有云何合？<br>
      　　复次，菩萨种种因缘分别，散灭是眼，眼则空；空无眼名，因本故有眼空。空亦无分别，是眼空，是非眼空，是则眼不与空合。又空不从眼因缘生。何以故？是二法本自空故，乃至意识界亦如是。<br>
      　　问曰：此中何以不说五众等诸法，但说十八界？<br>
      　　答曰：应说，或时诵写者忘失。复有人言：“若说十八界，则摄一切法。”有众生于心色中错，心法中不错，应闻十八界得度，是故但说十八界。<br>
      　　问曰：何以名为第一习相应？<br>
      　　答曰：空是十方诸佛深奥之藏，唯一涅槃门，更无余门，能破诸邪见戏论；是相应不可坏，不可破，是故名为第一。</p>
      <p>　　【经】复次，佛自说第一因缘，所谓：“舍利弗，空行菩萨摩诃萨不堕声闻、辟支佛地，能净佛土，成就众生，疾得阿耨多罗三藐三菩提。舍利弗，诸相应中，般若波罗蜜相应为最第一，最尊、最胜、最妙，为无有上！何以故？是菩萨摩诃萨行般若波罗蜜相应，所谓空、无相、无作，当知是菩萨如受记无异，若近受记。舍利弗，菩萨摩诃萨如是相应者，能为无量阿僧祇众生作益厚。是菩萨摩诃萨，亦不作是念：我与般若波罗蜜相应，诸佛当授我记，我当近受记，我当净佛土，我得阿耨多罗三藐三菩提，当转法轮。何以故？是菩萨摩诃萨不见有法出法性，亦不见是法行般若波罗蜜，亦不见是法诸佛授记，亦不见有法得阿耨多罗三藐三菩提。何以故？菩萨摩诃萨行般若波罗蜜时，不生我相、众生相，乃至知者、见者相。何以故？众生毕竟不生不灭故，众生无有生、无有灭；若无有法生相、灭相，云何有法当行般若波罗蜜？如是，舍利弗，菩萨摩诃萨不见众生故，为行般若波罗蜜；众生不受故，众生空故，众生不可得故，众生离故，为行般若波罗蜜。舍利弗，菩萨摩诃萨，于诸相应中为最第一相应，所谓空相应，是空相应胜余相应。菩萨摩诃萨如是习空，能生大慈大悲。菩萨摩诃萨习是相应，不生悭心，不生犯戒心，不生瞋心，不生懈怠心，不生乱心，不生无智心。”　　<br>
      　　【论】释曰：不堕声闻、辟支佛地者，空相应有二种：一者、但空，二者、不可得空。但行空，堕声闻、辟支佛地；行不可得空，空亦不可得，则无处可堕。复有二种空：一者、无方便空，堕二地；二者、有方便空，则无所堕，直至阿耨多罗三藐三菩提。<br>
      　　复次，本有深悲心，入空则不堕；无大悲心则堕。如是等因缘，不堕二地。<br>
      　　能净佛世界、成就众生者。菩萨住是空相应中，无所复碍；教化众生，令行十善道及诸善法。以众生行善法因缘故，佛土清净；以不杀生故，寿命长；以不劫不盗故，佛土丰乐，应念则至。如是等众生行善法，则佛土庄严。<br>
      　　问曰：教化众生则佛土净，何以别说？<br>
      　　答曰：众生虽行善，要须菩萨行愿，回向方便力因缘，故佛土清净。如牛力挽车，要须御者，乃得到所至处，以是故别说。<br>
      　　疾得者，行是空相应，无有障碍，则能疾得阿耨多罗三藐三菩提。<br>
      　　问曰：先说空相应，今说般若波罗蜜相应，后说无相、无作相应，有何差别？<br>
      　　答曰：有二种空：一者、般若空，二者、非般若空。先言空相应，听者疑谓一切空，故说是般若波罗蜜空。复有人疑：“但言空第一，无相、无作非第一耶？”是故说空、无相、无作相应，亦是第一。何以故？空则是无相，若无相则是无作，如是为一，名字为别。最上故言尊；破有故言胜；得是相应不复乐余，是为最妙。如一切众生中，佛为无上；一切法中，涅槃无上；一切有为法中，善法习相应为无上。余义如赞般若品中说。<br>
      　　问曰：若能行如是空相应，便应受记，云何言如受记无异，若近受记？<br>
      　　答曰：是菩萨新行道，肉身未得无生法忍，未得般舟三昧，但以智慧力故，能如是分别深入空；佛赞其入空功德，故言如受记无异。有三种菩萨：得受记者，如受记者，近受记者。得受记者，如阿毗跋致品中说；二种，如此中说。<br>
      　　问曰：如此说相应，第一无上，云何不与受记？<br>
      　　答曰：余功德方便、禅定等未集，但有智慧，是故未与受记。<br>
      　　复次，是菩萨虽复利根智慧，余功德未熟故，闻现前受记，或生憍慢，是故未与受记；所以赞叹者，欲以劝进其心。利根者行是空相应，如受记无异；钝根者行是空相应，若近受记。令众生常安隐得涅槃，是名利益。复有二种利益：一者、离苦，二者、与乐。复有二种：灭众生身苦、心苦。复有三种：天乐、人乐、涅槃乐。复有二种：离三界，入三乘。如是菩萨摩诃萨，无量阿僧祇利益众生。众生义如先说。世人有大功勋，则生憍心，求其报赏，以求报故，则为不净；菩萨则不然，虽与般若波罗蜜相应，利益无量众生，无我心，无憍慢，故不求功报。如地虽利物功重，不求其报。以是故，说是菩萨不作是念：我与般若相应，诸佛当授我记，若近受记；我当净佛土，得无上道，转法轮。法轮义，如先说。<br>
      　　问曰：何等法出法性？<br>
      　　答曰：此中佛说，所谓行般若波罗蜜者，行般若波罗蜜者即是菩萨；知者、见者，即是众生。法性中众生变为法性；以是故菩萨自不生高心，不从众生求恩分，不见诸佛与受记。如菩萨空，佛亦如是；如行者空，得阿耨多罗三藐三菩提者亦空。何以故？佛自说：“菩萨摩诃萨行般若波罗蜜，不生众生相，乃至知者、见者相。”菩萨行般若波罗蜜，尚不生法相，何况众生相？何以故？佛自说因缘：是众生毕竟不生，不生故不灭。若法不生不灭，即是法性相，法性即是般若波罗蜜，云何般若波罗蜜行般若波罗蜜？菩萨不受众生者，不受神，但有虚妄计我。众生空者，众生法无所有故。众生不可得者，以实智求索不可得故。众生离者，一切法自相离故。一切离自相者，如火离热相等，如相空中广说。第一相应胜余相应，如上说。<br>
      　　菩萨行是众生空、法空，深入空相应，忆本愿度众生；见众生狂惑颠倒，于空事中种种生著，即生大悲心：“我虽知是事，余者不知。”以教化故，生大慈大悲，亦能常不生破六波罗蜜法。所以者何？初发心菩萨行六波罗蜜，以六恶杂行故，六波罗蜜不增长；不增长故不疾得道。今知诸法相，拔是六恶法根本。所以者何？菩萨知布施为善，悭心不善，能堕饿鬼贫穷中；知悭贪如是，自惜其身，著世间乐故还生悭心。是菩萨轻物能施，重物不能；外物能，内物不能。以著我、著受者，以取相著财物，以是故破檀波罗蜜，虽有所施而不清净。是菩萨行空相应故，不见我，亦不见世间乐，云何生著而破檀波罗蜜？<br>
      　　问曰：若不见我，不见世间乐，故不破，亦应不见檀，云何行布施？<br>
      　　答曰：是菩萨虽不见布施，以清净空心布施，作是念：“是布施空无所有，众生须故施与。”如小儿以土为金银，长者则不见是金银，便随意与，竟无所与。余五法亦如是。以是故，虽同空破悭而不破檀。舍利弗，菩萨摩诃萨，住是空相应中，能常不生是六恶心。</p>
<div class="jwbt-box"><div class="jwbt"><a name=j1163-02-39><a href="1163-02.htm#MENU-top">大智度论卷第三十八</div></a></a>
<div class="jwbtbm"><a name=j1163-02-40><a href="1163-02.htm#MENU-top">释往生品第四之一</div></div></a></a>
<p>　　【经】舍利弗白佛言：“世尊，菩萨摩诃萨行般若波罗蜜，能如是习相应者，从何处终，来生此间？从此间终，当生何处？”<br>
      　　佛告舍利弗：“是菩萨摩诃萨行般若波罗蜜，能如是习相应者，或从他方佛国来生此间，或从兜率天上来生此间，或从人道中来生此间。舍利弗，从他方佛国来者，疾与般若波罗蜜相应；与般若波罗蜜相应故，舍身来生此间；诸深妙法皆现在前，后还与般若波罗蜜相应，在所生处常值诸佛。舍利弗，有一生补处菩萨，兜率天上终，来生是间；是菩萨不失六波罗蜜，随所生处，一切陀罗尼门、诸三昧门，疾现在前。舍利弗，有菩萨人中命终，还生人中者，除阿毗跋致；是菩萨根钝，不能疾与般若波罗蜜相应，诸陀罗尼门、三昧门不能疾现在前。”　　<br>
      　　【论】问曰：是般若波罗蜜中，众生毕竟不可得。如上品说：舍利弗知一切众生不可得，寿者、命者乃至知者、见者等众生诸异名字，皆空无实。此何以问从何所来，去至何所止？众生异名即是菩萨，众生无故，菩萨亦无。又此经中说：菩萨但有名字，无有实法。今舍利弗何以作此问？<br>
      　　答曰：佛法中有二谛：一者、世谛，二者、第一义谛。为世谛故，说有众生；为第一义谛故，说众生无所有。复有二种：有知名字相，有不知名字相；譬如军立密号，有知者，有不知者。复有二种：有初习行，有久习行；有著者，有不著者；有知他意，有不知他意者（虽有言辞，知其寄言以宣理也）。为不知名字相、初习行、著者、不知他意者，故说无众生；为知名字相、久习行、不著、知他意者，故说言有众生。舍利弗以天眼，明见六道众生生死善恶，于此无疑；但不知从他方无量阿僧祇世界诸菩萨来者，故问有诸大菩萨从此间终，生他方无量阿僧祇佛国。舍利弗天眼所不见，故问。<br>
      　　复次，有声闻人，见菩萨行六波罗蜜，久住生死中，漏未尽故，集种种智慧、内外经书，而不证实际，未免生、老、病、死，愍而轻之言：“此等命终，以三毒未尽故，当堕何处？如佛说诸凡夫人，常开三恶道门；于三善道为客，于三恶处为家。三毒力强，过去世无量劫罪业积集，而不取涅槃，将受众苦，甚可愍之！”如是等小乘人，轻愍是菩萨。舍利弗于一切声闻中，为第一大法将，知有是事，欲令众生起敬心于菩萨，故问。佛以三事答：一、从他方佛国来生，二、从兜率天上来，三、从人道中来。<br>
      　　问曰：如从他方佛国来者，以远故，舍利弗不知；兜率天上、人道中来者，何以不知？<br>
      　　答曰：舍利弗不知他方佛国来者故问：佛为如所应分别，答有三处来。<br>
      　　问曰：世间有六道，何以故于天中分别，说兜率天来；人道中不分别处所？他方佛国来者，亦不分别天道、人道？<br>
      　　答曰：六趣中三是恶道；恶道中来，受苦因缘心钝故，不任得道，是故不说。<br>
      　　问曰：三恶道中来，亦有得道者。如舍利弗大弟子牛足比丘，五百世牛中生，末后得人身，足犹似牛，而得阿罗汉道。复有摩偷婆尸他比丘，五百世生猕猴中，末后得人身，得三明、六神通阿罗汉，犹好跳踯，以有余习故。如是等皆得道，何以言不任？<br>
      　　答曰：虽有得者，少不足言。又此人先世深种涅槃善根，小有谬错，故堕恶道中；偿罪既毕，涅槃善根熟故，得成道果。此中不说声闻道，但为得阿耨多罗三藐三菩提前身后身次第。譬如从垢心起，不得次第入无漏，中间必有善、有漏心。以无漏心贵，故言于三恶道出，不任得道，次第得阿耨多罗三藐三菩提心。天、人、阿修罗，则不然。下三天结使利而深，上二天结使深而不利，兜率天结使不深不利。所以者何？常有菩萨说法故，是故不说余处；或有，少故不说。色界诸天，得道者不复来下；未得道者，乐著禅味故不下，以著味故，智慧亦钝，是故不说。阿修罗同下二天，故不说。<br>
      　　他方佛国来者，从诸佛前来生是间，诸根猛利。所以者何？除无量阿僧祇劫罪故；又遇诸佛随心教导故，如刀得好石则利；又常闻、诵、正忆念般若波罗蜜故利。如是等因缘，则菩萨心利。人中来者，此间佛弟子听般若波罗蜜，集诸功德，舍身还生是间。于异国土，虽无有佛，值遇佛法，听、受、书写、正忆念，随力多少，修福德智慧。是人诸根虽钝，堪受般若波罗蜜；以不见现在佛，故心钝。他方佛国来者利根故，修行般若波罗蜜疾得相应，以相应故常值诸佛。值佛因缘，如先说。<br>
      　　问曰：兜率天上，何以但说一生补处，不说二生、三生？<br>
      　　答曰：人身罪结烦恼处所，唯大菩萨处之，则无染累；如鹅入水，水不令湿。如是菩萨，一切世间法所不能著。所以者何？佛自说因缘：不失六波罗蜜，诸陀罗尼门、诸三昧门，疾现在前。是菩萨于是世界，应利益众生，其余菩萨分布十方；譬如大智慧人已在一处，其余大智则至异处，是故不说。<br>
      　　复次，有人言：“但说大者，不限于小。”<br>
      　　复次，余天中来生者，余处当广说。人中死、人中生者，不如上二处。何以故？以人身地大多故，身重心钝；以心心数法随身强弱故，又诸业结使因缘生故。彼二处来者，是法身菩萨，变身无量以度众生，故来生是间。人道中者，皆是肉身。<br>
      　　问曰：阿毗跋致菩萨，不以结业受身，何以人道中说？<br>
      　　答曰：来生此间得阿毗跋致，未舍肉身故；以钝根故，诸陀罗尼、三昧门，不疾现在前；不疾现在前故，不疾与般若相应。</p>
      <p>　　【经】“舍利弗，汝所问菩萨摩诃萨与般若波罗蜜相应，从此间终当生何处者，舍利弗，此菩萨摩诃萨，从一佛国至一佛国，常值诸佛，终不离佛。舍利弗，有菩萨摩诃萨不以方便入初禅，乃至第四禅，亦行六波罗蜜；是菩萨摩诃萨得禅故，生长寿天，随彼寿终来生是间，得人身，值诸佛，是菩萨诸根不利。舍利弗，有菩萨摩诃萨入初禅，乃至第四禅，亦行般若波罗蜜；不以方便故，舍诸禅，生欲界，是菩萨诸根亦钝。舍利弗，有菩萨摩诃萨入初禅，乃至第四禅，入慈心乃至舍，入虚空处乃至非有想非无想处，修四念处乃至八圣道分，行十力乃至大慈大悲；是菩萨用方便力，不随禅生，不随无量心生，不随四无色定生；在所有佛处于中生，常不离般若波罗蜜行。如是菩萨，贤劫中当得阿耨多罗三藐三菩提。”　　<br>
      　　【论】问曰：舍利弗今问前世后世，佛何以故前世中三种答，后世中广分别？<br>
      　　答曰：人以肉眼，不见过去、未来故而生邪疑；虽疑二处，而未来世当受，故广分别。譬如已灭之火，不复求救，但多方便防未来火；又如治病，已灭之病不复加治，但治将生之病。<br>
      　　复次，佛无量辩才自恣，舍利弗所问虽少，佛广为其说。如问与般若波罗蜜相应一事，而佛种种分别。如贫者从大富好施者乞，所乞虽少，所与甚多。佛亦如是，有无量无漏佛法具足之富，以大慈悲好行施惠；因舍利弗少问故，佛为大众广分别说。<br>
      　　复次，是般若波罗蜜中，种种因缘譬喻，多说空法。有新发意者，取空相，著是空法，于生死业因缘中生疑：“若一切法毕竟空，无来无去，无出无入相，云何死而有生？现在眼见法，尚不应有，何况死后余处生，不可见而有？”如是等种种邪疑颠倒心，为断是故，佛种种因缘，广说有死有生。<br>
      　　问曰：无有死生因缘。何以故？人死归灭。灭有三种：一者、火烧为灰，二者、虫食为粪，三者、终归于土。今但见其灭，不见更有出者受于后身！以不见故，则知为无！<br>
      　　答曰：若汝谓身灭便无者，云何有众生先世所习忧喜怖畏等？如小儿生时，或啼或笑，先习忧喜故，今无人教而忧喜续生。又如犊子生知趣乳；猪羊之属，其生未几，便知有牝牡之合。子同父母，好丑贫富，聪明闇钝，各各不同；若无先世因缘者，不应有异！如是等种种因缘，知有后世。<br>
      　　又汝先言不见别有去者，人身中非独眼根能见，身中六情各有所知：有法可闻、可嗅、可味、可触、可知者；可闻法尚不可见，何况可知者？有生有死法，亦可见，亦可知；汝肉眼故不见，天眼者了了能见。如见人从一房出，入一房；舍此身至后身，亦如是。若肉眼能见者，何用求天眼？若尔者，天眼、肉眼，愚圣无异；汝以畜生同见，何能见后世？可知者，如人死生虽无来去者，而烦恼不尽故，于身情意相续，更生身情意；身情意造业，亦不至后世，而从是因缘更生，受后世果报。譬如乳中著毒，乳变为酪，酪变为酥；乳非酪酥，酪酥非乳，乳酪虽变而皆有毒。此身亦如是，今世五众因缘故，更生后世五众行业，相续不异故，而受果报。又如冬木，虽未有华叶果实，得时节会，则次第而出。如是因缘，故知有死生。<br>
      　　复次，现世有知宿命者，如人梦行，疲极睡卧，觉已，忆所经由。又一切圣人内外经书，皆说后世。<br>
      　　复次，现世不善法，动发过重，生瞋恚、嫉妒、疑悔内恼故，身则枯悴，颜色不悦。恶不善法，受害如是，何况起身业、口业！若生善法，净信业因缘，心清净，得如实智慧，心则欢悦，身得轻软，颜色和悦。以有苦乐因缘故，有善不善；今定有善不善故，当知必有后世。但众生肉眼不见，智慧薄故而生邪疑，虽修福事，所作浅薄。譬如药师为王疗病，王密为起宅，而药师不知；既归见之，乃悔不加意尽力治王。<br>
      　　复次，圣人说今现在事实可信故，说后世事亦皆可信；如人夜行险道，导师授手，知可信故，则便随逐。比智及圣人语，可知定有后世。汝以肉眼重罪，比智薄故，又无天眼，既自无智，又不信圣语，云何得知后世？<br>
      　　复次，佛法中诸法毕竟空，而亦不断灭；生死虽相续，亦不是常；无量阿僧祇劫业因缘，虽过去亦能生果报而不灭；是为微妙难知。若诸法都空者，此品中不应说往生，何有智者前后相违？若死生相实有，云何言诸法毕竟空？但为除诸法中爱著邪见颠倒故，说毕竟空；不为破后世故说。汝无天眼故疑后世，欲自陷罪恶！遮是罪业因缘故，说种种往生。佛法不著有，不著无，有无亦不著，非有非无亦不著，不著亦不著；如是人则不容难！譬如以刀斫空，终无所伤。为众生故随缘说法，自无所著，以是故中论中说：<br>
      <br>
      　　“一切诸法实，一切法虚妄，诸法实亦虚，非实亦非虚！<br>
      　　　涅槃际为真，世间际亦真，涅槃世无别，小异不可得！”<br>
      <br>
      　　是为毕竟空相。毕竟空，不遮生死业因缘，是故说往生。<br>
      　　问曰：若般若波罗蜜一相，所谓无相，云何与般若相应。从一佛国至一佛国，常值诸佛？<br>
      　　答曰：般若波罗蜜摄一切法，譬如大海，以是故不应作难！<br>
      　　复次，汝自说般若波罗蜜一相无相，若无相云何有难？汝则无相中取相，是事不然。<br>
      　　复次，因般若波罗蜜故，行念佛三昧等诸善法，生值诸佛。<br>
      　　复次，行般若波罗蜜者，深入大悲；如慈父见子，为无所直物故死，父甚愍之，此儿但为虚诳故死！诸佛亦如是，知诸法毕竟空不可得，而众生不知；众生不知故，于空法中染著，著因缘故，堕大地狱。是故深入大悲，以大慈悲因缘故，得无量福德；得无量福德故，生值诸佛，从一佛国至一佛国。是菩萨从此死，彼间生，彼间死，复至彼间生；如是乃至得佛，终不离佛。譬如有福之人，从一大会至一大会。或有是间死，彼间生，于彼以五神通力故，从一佛国至一佛国，供养诸佛，度脱众生，是初菩萨。佛国者，十方如恒河沙等诸三千大千世界，是名一佛土；诸佛神力，虽能普遍自在无碍，众生度者有局。诸佛现在者，佛现在其佛国土中者。<br>
      　　第二菩萨无方便入初禅，乃至行六波罗蜜。无方便者，入初禅时，不念众生；住时起时，亦不念众生，但著禅味，不能与初禅和合行般若波罗蜜，是菩萨慈悲心薄，故功德薄少；功德薄少故，为初禅果报所牵，生长寿天。<br>
      　　复次，不能以初禅福德，与众生共回向阿耨多罗三藐三菩提。如是等无量无方便义。长寿天者，非有想非无想处，寿八万大劫。或有人言：“一切无色定，通名长寿天；以无形不可化故，不任得道，常是凡夫处故。”或说无想天，名为长寿，亦不任得道故。或说从初禅至四禅，除净居天，皆名长寿，以著味邪见，不能受道者。还生人间值佛者，以本发阿耨多罗三藐三菩提心故，或于禅中集诸福德。所以者何？彼间著味，善心难生故。如经中说：如佛问比丘：“甲头土多？地上土多？”诸比丘言：“地土甚多，不可为喻！”佛言：“天上命终，还生人中者，如甲头土；堕地狱者，如地土。”<br>
      　　问曰：钝根者，二十二根中何者是？<br>
      　　答曰：有人言：“慧根能观诸法，以久受著禅味故钝。”有人言：“信等五根，皆助成道法，以受报著味故钝。”有人言：“菩萨清净福德、智慧因缘故，十八根皆利，罪故则钝。”眼等六根，如法华经说。命根不为老、病、贫、穷等所恼，安隐受乐，是为命根利。乐等五根了了觉知，故言利。<br>
      　　复次，受乐时知乐无常等过随逐，不生贪欲故利；余受亦如是。信根牢坚深固，难事能信，故言利。余亦应如是随相分别。男根净者，得阴藏相；不著细滑故，知欲为过，是为利。<br>
      　　复次，三善根利，故名为利；菩萨或时于三无漏根不证实际故利，与利相违故钝。<br>
      　　问曰：第三菩萨若能舍禅，云何言无方便？<br>
      　　答曰：是菩萨命终时，入不善心，舍诸禅定方便。菩萨若入欲界系善心、若无记心而舍诸禅，入慈悲心，怜愍众生，作是念：“所若随禅定生，不能广利益众生。”生欲界者，有十处：四天下人，六欲天。三恶道，菩萨所不生。钝根者，如第二菩萨说。<br>
      　　第四菩萨，入位得菩萨道，修三十七品，能住十八空，乃至大慈大悲，此名方便。上二菩萨，但有禅定，直行六波罗蜜，以是故无方便。第四菩萨，方便力故，不随禅定无量心生。所以者何？行四念处乃至大慈大悲故；命终时怜愍众生，愿生他方现在佛国，续与般若波罗蜜相应。所以者何？爱乐随顺般若波罗蜜故。<br>
      　　问曰：此是何等菩萨？<br>
      　　答曰：佛自说颰陀劫中菩萨，或有非颰陀劫中菩萨，但取其大者。<br>
      　　问曰：云何名颰陀？云何名劫？<br>
      　　答曰：如经说：有一比丘问佛言：“世尊，几许名劫？”佛告比丘：“我虽能说，汝不能知，当以譬喻可解：有方百由旬城，溢满芥子，有长寿人过百岁，持一芥子去，芥子都尽，劫犹不儩。又如方百由旬石，有人百岁，持迦尸轻软毡衣一来拂之，石尽，劫犹不儩。”时中最小者，六十念中之一念；大时名劫。劫有二种：一为大劫，二为小劫。<br>
      　　大劫者，如上譬喻。劫欲尽时，众生自然心乐远离；乐远离故，除五盖，入初禅，是人离生喜乐。从是起已，举声大唱言：“诸众生，甚可恶者是五欲，第一安隐者是初禅。”众生闻是唱已，一切众生心，皆自然远离五欲，入于初禅。自然灭觉观，入第二禅，亦如是唱。或离二禅、三禅，亦如是。三恶道众生，自然得善心，命终皆生人中；若重罪者，生他方地狱，如泥犁品中说。是时三千大千世界，无一众生在者。尔时，二日出，乃至七日出，三千大千世界地，尽皆烧尽。如十八空中，广说劫生灭相。复有人言：“四大中三大有所动作，故有三种劫。或时火劫起，烧三千大千世界，乃至初禅四处；或时水劫起，漂坏三千大千世界，乃至二禅八处；或时风劫起，吹坏三千大千世界，乃至三禅十二住处。”是名大劫。<br>
      　　小劫亦三种：外三大发，世界灭；内三毒发，故众生灭，所谓饥饿、刀兵、疾病。复有人言：“时节岁数，名为小劫。”如法华经中说：舍利弗作佛时，正法住二十小劫，像法住二十小劫；佛从三昧起，于六十小劫中说法华经。是众小劫和合，名为大劫。<br>
      　　劫簸，秦言分别时节。颰陀者，秦言善。有千万劫过去，空无有佛，是一劫中有千佛兴，诸净居天欢喜，故名为善劫。净居天何以知此劫当有千佛？前劫尽已，廓然都空；后有大水，水底涌出有千枚七宝光明莲华，是千佛之相；净居诸天，因是知有千佛。以是故，说是菩萨于此劫中，得阿耨多罗三藐三菩提。</p>
      <p>　　【经】“舍利弗，有菩萨摩诃萨，入初禅乃至第四禅，入慈心乃至舍，入空处乃至非有想非无想处；以方便力不随禅生，还生欲界刹利大姓、婆罗门大姓、居士大家，成就众生故。”　　<br>
      　　【论】问曰：菩萨有二种：一者、随业生；二者、得法性身，为度众生故，种种变化身生三界，具佛功德，度脱众生。故二身之中，今是何者？<br>
      　　答曰：是菩萨，是业因缘生身。所以者何？入诸禅方便力故，不随禅生。法身菩萨变化自在，则不大须方便。入禅方便义，先已说。<br>
      　　问曰：若不随禅定，何以生于欲界，不生他方清净世界？<br>
      　　答曰：诸菩萨行各各不同。或有菩萨于禅转心，生他方佛国；菩萨回心生欲界，亦如是。<br>
      　　问曰：生他方佛国者，为是欲界、非欲界？<br>
      　　答曰：他方佛国，杂恶不净者，则名欲界。若清净者，则无三恶道、三毒，乃至无三毒之名，亦无二乘之名，亦无女人。一切人皆有三十二相，无量光明，常照世间；一念之顷，作无量身，到无量如恒河沙等世界，度无量阿僧祇众生，还来本处。如是世界在地上，故不名色界；无欲故，不名欲界；有形色故，不名无色界。诸大菩萨福德清净业因缘故，别得清净世界，出于三界。或有以大慈大悲心怜愍众生故，生此欲界。<br>
      　　问曰：若命终时，舍此禅定，初何以求学？<br>
      　　答曰：欲界心狂不定，为柔软摄心故入禅；命终时，为度众生起欲界心。<br>
      　　问曰：若生人中，何以故正生刹利等大家，不生余处？<br>
      　　答曰：生刹利，为有势力；生婆罗门家，为有智慧；生居士家，为大富故，能利益众生。贫穷中自不能利，何能益人？生欲界天，次当说。</p>
      <p>　　【经】“舍利弗，复有菩萨摩诃萨，入初禅乃至第四禅，入慈心乃至舍，入空处乃至非有想非无想处，以方便力故不随禅生；或生四天王天处，或生三十三天，夜摩天、兜率陀天、化乐天、他化自在天。于是中成就众生，亦净佛世界，常值诸佛。”　　<br>
      　　【论】是义同上，生天为异。<br>
      　　问曰：欲界诸天，情著五欲，难可化度，菩萨何以生彼，而不生人中？<br>
      　　答曰：诸天著心虽大，菩萨方便力亦大。如说三十三天上，有须浮摩树林，天中圣天，厌舍五欲，在中止住，化度诸天。兜率天上，恒有一生补处，诸菩萨常得闻法。密迹金刚力士，亦在四天王天上，如是等教化诸天。</p>
      <p>　　【经】“复次，舍利弗，有菩萨摩诃萨，行般若波罗蜜，以方便力故入初禅。此间命终，生梵天处，作大梵天王。从梵天处，游一佛国至一佛国，在所有诸佛得阿耨多罗三藐三菩提，未转法轮者，劝请令转。”　　<br>
      　　【论】问曰：若随初禅生，有何方便？<br>
      　　答曰：虽生而不著味，念佛道，忆本愿，入慈心，念佛三昧，与禅和合，故名为方便。<br>
      　　问曰：何以故作梵王？<br>
      　　答曰：菩萨集福德因缘大故，世世常为物主，乃至生鹿中，亦为其王。<br>
      　　复次，是菩萨本愿，欲请佛转法轮，不应作散天。或时此中三千大千世界无佛，从一佛国至一佛国，求觅初成佛未转法轮者。所以者何？梵天王法，常应劝请诸佛转法轮故。</p>
      <p>　　【经】“舍利弗，有菩萨摩诃萨一生补处，行般若波罗蜜，以方便力故入初禅乃至第四禅，入慈心乃至舍，入空处乃至非有想非无想处，修四念处乃至八圣道分，入空三昧、无相、无作三昧，不随禅生，生有佛处，修梵行。若生兜率天上，随其寿终，具足善根，不失正念；以无数百千亿万诸天，围绕恭敬，来生此间，得阿耨多罗三藐三菩提。”　　<br>
      　　【论】问曰：是一生菩萨，在十住地，已具足诸功德，今何以修习诸行？<br>
      　　答曰：心未入涅槃，要有所行，所谓四禅乃至三三昧。<br>
      　　复次，是菩萨于天人中，示行人法，修行求道。<br>
      　　复次，是菩萨虽在十住地，犹有烦恼习在；又于诸法犹有所不知，是故修行。<br>
      　　复次，是菩萨虽行深行，三十七品、三解脱门等，犹未取证；今为证故，更修诸行。<br>
      　　复次，虽是大菩萨，于佛犹小；譬如大聚火，虽有所照，于日则不现。如放钵经中，弥勒菩萨语文殊尸利：“如我后身复作佛，如恒河沙等文殊尸利，不知我举足下足事！”以是故，虽在十住，犹应修行。<br>
      　　问曰：一生菩萨，何以不广度众生，而要生佛前？<br>
      　　答曰：是菩萨所度已多，今垂欲成佛，应在佛前。所以者何？非但度众生得成佛，诸佛深法，应当听闻故。<br>
      　　问曰：若为咨问佛事故，在佛前者，何以故释迦文佛作菩萨时，在迦葉佛前，恶口毁訾？<br>
      　　答曰：是事先已说，法身菩萨，种种变化身以度众生。或时行人法，有饥渴、寒热、老病、憎爱、瞋喜、赞叹、诃骂等，除诸重罪，余者皆行。是释迦文菩萨，尔时，为迦葉佛弟，名郁多罗。兄智慧熟，不好多语；弟智慧未备故，多好论议；时人谓弟为胜。兄后出家，得成佛道，号名迦葉；弟为阎浮提王讫梨机师，有五百弟子，以婆罗门书，教授诸婆罗门，诸婆罗门等不好佛法。尔时，有一陶师，名难陀婆罗，迦葉佛五戒弟子，得三道，与王师郁多罗为善友，以其心善净信故。尔时，郁多罗乘金车，驾四白马，与弟子俱出城门。难提婆罗于路相逢，郁多罗问言：“从何所来？”答言：“汝兄得阿耨多罗三藐三菩提，我供养还，汝可共行觐见于佛，故来相迎！”郁多罗作是念：“若我径到佛所，我诸弟子当生疑怪，汝本论议智慧恒胜，今往供养，将是亲属爱故，必不随我。”恐破其见佛因缘故，住诸法实相智中，入无上方便慧，度众弟子故，口出恶言：“此秃头人，何能得菩提道？”尔时，难提婆罗善友，为如瞋状，捉头挽言：“汝不得止！”郁多罗语弟子言：“其事如是，吾不得止！”即时师徒俱行诣佛，见佛光相，心即清净，前礼佛足，在一面坐。佛为随意说法，郁多罗得无量陀罗尼门，诸三昧门皆开；五百弟子还发阿耨多罗三藐三菩提心。郁多罗从座起，白佛言：“愿佛听我出家作比丘！”佛言：“善来！”即成沙门。以是方便故，现出恶言，非是实也，虚空可破，水可作火，火可作水，一生菩萨于凡人中瞋心叵得，何况于佛？<br>
      　　问曰：若尔者，佛何以受第八罪报、六年苦行？<br>
      　　答曰：小乘法与大乘法异，若无异者，不应有大、小。小乘法中，不说法身菩萨秘奥深法，无量不可思议神力；多说断结使直取涅槃法。<br>
      　　复次，若佛不受是第八罪报，有诸天、神仙、龙、鬼、诸长寿者，见有此恶业而不受罪报，谓为无业报因缘；以是故，虽现在无恶业，亦受罪报。又有今世因缘，诸外道等信著苦行，若佛不六年苦行，则人不信，言是王子惯乐，不能苦行，以是故佛六年苦行。有外道苦行者，或三月、半岁、一岁，无能六年日食一麻一米者；诸外道谓此为苦行之极，是人若无道，真无道也，于是信受皆入正道。以是二因缘故，六年苦行，非实罪也。何以故？诸佛断一切不善，成就一切善法故；佛若实受罪报，不得言成一切善法，断一切不善法。<br>
      　　复次，小乘法中，佛为小心众生故，说一生菩萨犹恶口毁佛；一生菩萨，尚不骂小儿，云何实毁佛？皆是方便为众生故。何以知之？是释迦文佛，毗婆尸佛时作大婆罗门，见佛众僧食疾而发是言：“如是人辈，应食马麦！”因此罪故，堕黑绳等地狱，受无量世苦已；余罪因缘，虽成佛道，而三月食马麦。又声闻法中，说佛过三阿僧祇劫，常为男子，常生贵处，常不失诸根，常识宿命，常不堕三恶道中，从毗婆尸佛来，九十一劫。如汝法，九十一劫中，不应堕恶道，何况末后一劫！以是故知非是实也，方便故说。<br>
      　　问曰：佛二罪，毗尼、杂藏中说，是可信受。三阿僧祇后百劫不堕恶道者，从初阿僧祇亦不应堕恶道，若不堕者，何以但说百劫？佛无是说，但是阿毗昙鞞婆沙论议师说？<br>
      　　答曰：阿毗昙是佛说，汝声闻人随阿毗昙论议，是名鞞婆沙，不应有错！又如薄拘卢，以一诃梨勒果施僧，于九十一劫中不堕恶道，何况菩萨无量世来以身布施，修诸功德，而以小罪因缘堕在地狱？如是事，鞞婆沙不应错！以是故，小乘人不知菩萨方便。<br>
      　　复次，听汝鞞婆沙不错，佛自说菩萨本起：菩萨初生时，行七步，口自说言：“我所以生者，为度众生故。”言已，默然。乳哺三年，不行不语；渐次长大，行语如法。一切婴孩，小时未能行语，渐次长大，能具人法；今云何菩萨初生，能行、能语，后便不能？当知是方便力故。若受是方便，一切佛语皆得通；若不受者，一实一虚！如是种种因缘，知为度众生故，现行恶口。<br>
      　　问曰：一生菩萨，何以但生兜率天上，不生余处？<br>
      　　答曰：若在他方世界来者，诸长寿天、龙、鬼、神求其来处不能知，则生疑心，谓为幻化。若在人中死、人中生，然后作佛者，人起轻慢，天则不信；法应天来化人，不应人化天也！是故天上来生，则是从天为人，人则敬信。无色界中无形，不得说法，故不在中生。色界中虽有色身可为说法，而深著禅味，不能大利益众生故，是故不在中生。下三欲天，深厚结使，粗心错乱；上二天结使既厚，心濡不利；兜率天上，结使薄，心濡利，常是菩萨住处。譬如太子将登王位，先于静室，七日斋洁，然后登正殿受王位。补处菩萨亦如是，兜率天上如斋处，于彼末后受天乐；寿终来下，末后受人乐，便成阿毗三佛。无量百千万亿诸天围绕来生是间，以菩萨先常于无始生死中，往返天上人间，今是末后天身，不复更来生天，是故咸皆侍送。菩萨于彼寿尽，当下作佛；诸天寿有尽者、不尽者，作愿下生，为菩萨檀越。<br>
      　　复次，诸天下者，欲常侍卫菩萨，以有百亿魔怨，恐来恼乱菩萨故。此菩萨生人中，厌老病死，出家得阿耨多罗三藐三菩提，如菩萨本起经中说。</p>
      <p>　　【经】“复次，舍利弗，有菩萨摩诃萨得六神通，不生欲界、色界、无色界；从一佛国至一佛国，供养、恭敬、尊重、赞叹诸佛。舍利弗，有菩萨摩诃萨游戏神通，从一佛国至一佛国，所至到处，无有声闻、辟支佛乘，乃至无二乘之名。舍利弗，有菩萨摩诃萨游戏神通，从一佛国至一佛国，所至到处，其寿无量。舍利弗，有菩萨摩诃萨游戏神通，从一国土至一国土，所至到处，有无佛、法、僧处，赞佛、法、僧功德；诸众生等闻佛名、法名、僧名故，于此命终，生诸佛前。”　　<br>
      　　【论】释曰：菩萨有二种：一者、生身菩萨，二者、法身菩萨；一者、断结使，二者、不断结使。法身菩萨断结使，得六神通；生身菩萨不断结使，或离欲得五神通。得六神通者，不生三界，游诸世界，供养十方诸佛。游戏神通者，到十方世界度众生，雨七宝；所至世界，皆一乘清净，寿无量阿僧祇劫。<br>
      　　问曰：菩萨法应度众生，何以但至清净无量寿佛世界中？<br>
      　　答曰：菩萨有二种：一者、有慈悲心，多为众生；二者、多集诸佛功德。乐多集诸佛功德者，至一乘清净无量寿世界。好多为众生者，至无佛法众处，赞叹三宝之音，如后章说。</p>
      <p>　　【经】“舍利弗，有菩萨摩诃萨初发意时，得初禅乃至第四禅，得四无量心，得四无色定，修四念处乃至十八不共法；是菩萨不生欲界、色界、无色界中，常生有益众生之处。”　　<br>
      　　【论】释曰：此菩萨或生无佛世界，或生有佛世界。世界不净，有三恶道，贫穷下劣；或生清净世界。至无佛世界，以十善道、四禅乃至四无色定，利益众生；令信向三宝，称说五戒及出家戒，令得禅定、智慧功德。不清净世界有二种：有现在佛，及佛灭度后。佛灭度后，或时出家，或时在家，以财施、法施种种利益众生。若佛在世，作种种因缘引导众生，令至佛所。清净世界者，众生未具功德者，令其满足，是名在所生处利益众生。</p>
      <p>　　【经】“舍利弗，有菩萨摩诃萨，初发意时，行六波罗蜜，上菩萨位，得阿毗跋致地。舍利弗，有菩萨摩诃萨，初发心时，便得阿耨多罗三藐三菩提，便转法轮，与无量阿僧祇众生作益厚已，入无余涅槃；是佛般涅槃后，余法若住一劫，若减一劫。舍利弗，有菩萨摩诃萨，初发意时，与般若波罗蜜相应，与无数百千亿菩萨，从一佛国至一佛国，净佛世界。”　　<br>
      　　【论】释曰：有三种菩萨，利根心坚。未发心前，久来集诸无量福德智慧；是人遇佛，闻是大乘法，发阿耨多罗三藐三菩提心，即时行六波罗蜜，入菩萨位，得阿毗跋致地。所以者何？先集无量福德，利根心坚，从佛闻法故。譬如远行，或有乘羊而去，或有乘马而去，或有神通去者。乘羊者久久乃到，乘马者差速，乘神通者发意顷便到；如是不得言发意间云何得到？神通相尔，不应生疑！菩萨亦如是，发阿耨多罗三藐三菩提时，即入菩萨位。有菩萨初发意，初虽心好，后杂诸恶，时时生念：“我求佛道，以诸功德回向阿耨多罗三藐三菩提。”是人久久无量阿僧祇劫，或至或不至。先世福德因缘薄，而复钝根，心不坚固，如乘羊者。有人前世，少有福德利根，发心渐渐行六波罗蜜，若三、若十、若百阿僧祇劫，得阿耨多罗三藐三菩提，如乘马者必有所到。第三乘神通者，如上说。<br>
      　　是三种发心：一者、罪多福少，二者、福多罪少，三者、但行清净福德。清净有二种：一者、初发心时，即得菩萨道；二者、小住，供养十方诸佛，通达菩萨道，入菩萨位，即是阿毗跋致地。阿毗跋致地菩萨义，如先说。次后菩萨，大厌世间，世世已来，常好真实，恶于欺诳。是菩萨亦利根坚心，久集无量福德智慧，初发心时，便得阿耨多罗三藐三菩提，即转法轮，度无量众生，入无余涅槃；法住若一劫，若减一劫，留化佛度众生。佛有二种神通力：一者、现在时，二者、灭后。劫义，如上说。劫中所度众生，亦复不少！次后菩萨，亦利根心坚，久集福德，发心即与般若波罗蜜相应，得六神通；与无量众生，共观十方清净世界，而自庄严其国。如阿弥陀佛，先世时作法藏比丘，佛将导遍至十方，示清净国，令选择净妙之国，以自庄严其国。</p>
<div class="jwbt-box"><div class="jwbt"><a name=j1163-02-41><a href="1163-02.htm#MENU-top">大智度论卷第三十九</div></a></a>
<div class="jwbtbm"><a name=j1163-02-42><a href="1163-02.htm#MENU-top">释往生品第四之二</div></div></a></a>
<p>　　【经】“舍利弗，有菩萨摩诃萨行般若波罗蜜，得四禅、四无量心、四无色定，游戏其中入初禅；从初禅起入灭尽定，从灭尽定起乃至入四禅，从四禅起入灭尽定，从灭尽定起入虚空处，从虚空处起入灭尽定，从灭尽定起乃至入非有想非无想处，从非有想非无想处起入灭尽定。如是，舍利弗，菩萨摩诃萨行般若波罗蜜，以方便力故入超越定。”　　<br>
      　　【论】问曰：若凡夫人不能入灭尽定，云何菩萨从初禅起入灭尽定？<br>
      　　答曰：阿毗昙鞞婆沙中小乘如是说，非佛三藏说。又是菩萨，圣人尚不及，何况当是凡夫？譬如六牙白象，虽被毒箭，犹怜愍怨贼！如是慈悲心，阿罗汉所无。畜生中犹尚如是，何况作人身，离欲入禅而不得灭尽定？<br>
      　　问曰：若菩萨得灭尽定可尔，超越定法不能过二；若言从初禅起乃至入灭尽定，无有是法！<br>
      　　答曰：余人虽有定法，力少故，不能远超；菩萨无量福德智慧力，深入禅定，心亦不著，故能远超。譬如人中力士，踔不过三四丈，若天中力士，无复限数。小乘法中，超一者是定法；菩萨禅定力大，心无所著，故远近随意。<br>
      　　问曰：若尔者，超越者是大，次第定不应为大？<br>
      　　答曰：二俱为大。所以者何？从初禅起至二禅，更无余心，一念得入，乃至灭尽定皆尔。超越者，从初禅起入第三禅，亦不令余心杂，乃至灭尽定，逆顺皆尔。有人言：“超越定胜。所以者何？俱无余心杂而能超越故。譬如槃马，回转随意。”</p>
      <p>　　【经】“舍利弗，有菩萨摩诃萨行般若波罗蜜，修四念处乃至十八不共法，不取须陀洹果、斯陀含果、阿那含果、阿罗汉果、辟支佛道；以方便力，为众生故起八圣道分，以是八道，令得须陀洹果乃至辟支佛道。”<br>
      　　佛告舍利弗：“一切阿罗汉、辟支佛果及智，是菩萨摩诃萨无生法忍。舍利弗，当知是菩萨摩诃萨行般若波罗蜜，在阿鞞跋致地中住。”　　<br>
      　　【论】问曰：何以不说是菩萨行六波罗蜜，而但说得四念处？<br>
      　　答曰：若说、若不说，当知菩萨皆行六波罗蜜；于三十七品或行、或不行。不证声闻、辟支佛道者，有大慈大悲，深入方便力等，如先说。<br>
      　　问曰：自不得诸道果，云何能以化人？<br>
      　　答曰：佛自说因缘，所谓声闻、辟支佛果及智，皆是菩萨法忍；但不受诸道果名字，果及智皆入无生法忍中。<br>
      　　复次，唯不取证，余者皆行。得菩萨道故，名为阿鞞跋致。</p>
      <p>　　【经】“舍利弗，有菩萨摩诃萨住六波罗蜜，净兜率天道，当知是贤劫中菩萨。”　　<br>
      　　【论】释曰：菩萨有各各道、各各行、各各愿。是菩萨修业因缘，生兜率天上，入千菩萨会中，次第作佛。如是相，当知是贤劫中菩萨。</p>
      <p>　　【经】“舍利弗，有菩萨摩诃萨，修四禅乃至十八不共法，未证四谛，当知是菩萨一生补处。”　<br>
      　　【论】问曰：是一生补处菩萨，应生兜率天，云何说得四禅等？<br>
      　　答曰：是菩萨生兜率天上，离欲得四禅等。<br>
      　　复次，是补处菩萨，离欲来久具足佛法，以方便力，随补处法，生兜率天。<br>
      　　未证四谛者，故留不证。若取证者，成辟支佛，欲成佛故不证。</p>
      <p>　　【经】“舍利弗，有菩萨摩诃萨无量阿僧祇劫修行，得阿耨多罗三藐三菩提。”　　<br>
      　　【论】释曰：是菩萨虽种善根，求阿耨多罗三藐三菩提，以钝根杂行故，久乃得之。以深种善根，故必得。</p>
      <p>　　【经】“舍利弗，有菩萨摩诃萨住六波罗蜜，常勤精进，利益众生，不说无益之事。”<br>
      　　【论】释曰：是菩萨先有恶口故，发菩萨心愿言：“我永离口四过，得是道。”<br>
      　　复次，此菩萨知是般若波罗蜜中诸法，无有定相，不可著、不可说相故。如是知能利益者，皆是佛法；若不能利益，虽种种好语，非是佛法。譬如种种好药，不能破病，不名为药；趣得土泥等能瘥病者，是名为药。以是故，恐其谬错，故不说无益之事。</p>
      <p>　　【经】“舍利弗，有菩萨摩诃萨行六波罗蜜，常勤精进，利益众生，从一佛国至一佛国，断众生三恶道。”<br>
      　　【论】释曰：是菩萨住六神通，到十方世界，遮上、中、下三种不善道。</p>
      <p>　　【经】“舍利弗，有菩萨摩诃萨住六波罗蜜，以檀为首，安乐一切众生：须饮食与饮食，衣服、卧具、缨络、华香、房舍、灯烛，随所须皆给与之。”<br>
      　　【论】释曰：菩萨有二种：一者、能令众生离苦，二者、能与乐。复有二种：一者、怜愍三恶道众生，二者、怜愍人。是菩萨与众生乐，怜愍人故，随所须皆与之。</p>
      <p>　　【经】“舍利弗，有菩萨摩诃萨行般若波罗蜜时，变身如佛，为地狱中众生说法，为畜生、饿鬼中众生说法。”<br>
      　　【论】问曰：是菩萨何以故变作佛身，似不尊重佛？<br>
      　　答曰：有众生见佛身得度者，或有见转轮圣王等余身得度者，以是故变身作佛。<br>
      　　复次，世间称佛名字是大悲，是世尊。若以佛身入地狱者，则阎罗王诸鬼神不遮碍，是我所尊者师，云何可遮？<br>
      　　问曰：若地狱中火烧，常有苦痛，心常散乱，不得受法，云何可化？<br>
      　　答曰：是菩萨以不可思议神通力，破镬灭火，禁制狱卒，放光照之；众生心乐，乃为说法，闻则受持。<br>
      　　问曰：若尔者，地狱众生，有得道者不？<br>
      　　答曰：虽不得道，种得道善根因缘。所以者何？以重罪故，不应得道。畜生道中当分别：或得者，或不得者。如阿那婆达多龙王、娑竭龙王等，得菩萨道。鬼神道中，如夜叉、密迹金刚、鬼子母等，有得见道，是大菩萨。</p>
      <p>　　【经】“舍利弗，有菩萨摩诃萨行六波罗蜜时，变身如佛，遍至十方如恒河沙等诸佛世界，为众生说法；亦供养诸佛及净佛世界，闻诸佛说法；观采十方净妙佛国相，而以自起殊胜世界。其中菩萨摩诃萨，皆是一生补处。”<br>
      　　【论】释曰：是菩萨遍为六道说法，以佛身为十方众生说法。若众生闻弟子教者，不能信受；若闻佛独尊自在者说法，信受其语。是菩萨二事因缘故，供养诸佛：庄严世界，闻庄严世界法。到十方佛国，取清净世界相，行业因缘，转复殊胜光明亦多。所以者何？此国中，皆一生补处菩萨。<br>
      　　问曰：若先已说兜率天上一生补处菩萨，今云何说他方世界菩萨，皆一生补处？<br>
      　　答曰：兜率天上一生补处者，是三千世界常法，余处不定。所谓第一清净者，转身成佛道故。</p>
      <p>　　【经】“舍利弗，有菩萨摩诃萨行六波罗蜜时，成就三十二相，诸根净利。诸根净利故，众人爱敬；以爱敬故，渐以三乘法而度脱之。如是，舍利弗，菩萨摩诃萨行般若波罗蜜时，应学身清净、口清净。”　　<br>
      　　【论】释曰：是菩萨欲令众生眼见其身得度，故以三十二相庄严身。诸根净利者，眼等诸根明利，出过余人；信、慧根诸心数根等，利净第一。见者叹其希有：“我无此事！”爱敬是菩萨，信受其语，世世具足道法，以三乘道入涅槃。是三十二相眼等诸根，皆从身、口业因缘清净得，以是故，佛说菩萨应当净身、口业。</p>
      <p>　　【经】“舍利弗，有菩萨摩诃萨行六波罗蜜得诸根净，以是净根，而不自高，亦不下他。”　　<br>
      　　【论】释曰：是菩萨常深净行六波罗蜜，故得眼等诸根净利，人皆爱敬；慧等诸心数法根，净利无比，为度众生故。世间常法，若得殊异，心则自高，轻诸余人，作是念：“汝无此事，我独有此。”以是因缘故，还失佛道。如经中说：菩萨轻余菩萨，念念一劫，远于佛道，经尔所劫更修佛道。以是故，而不自高，亦不下他。</p>
      <p>　　【经】“舍利弗，有菩萨摩诃萨从初发心，住檀波罗蜜、尸罗波罗蜜，乃至阿鞞跋致地，终不堕恶道。”　　<br>
      　　【论】释曰：是菩萨从初已来，怖畏恶道，所作功德，愿不坠堕。乃至阿鞞跋致地者，以未到中间，畏堕恶道故作愿，菩萨作是念：“若我堕三恶道者，自不能度，何能度人？又受三恶道苦恼时，以瞋恼故，结使增长，还起恶业，复受苦报；如是无穷，何时当得修行佛道？”<br>
      　　问曰：若持戒果报不堕恶道者，何以复说布施？<br>
      　　答曰：持戒是不堕恶道根本，布施亦能不堕。<br>
      　　复次，菩萨持戒，虽能不堕恶道中，生人中贫穷，不能自利，又不益人；以是故行布施。余波罗蜜，各有其事。</p>
      <p>　　【经】“舍利弗，有菩萨摩诃萨，从初发心，乃至阿鞞跋致地，常不舍十善行。”　　<br>
      　　【论】释曰：佛说持戒故，不堕恶道，布施随逐。今不知云何行尸罗波罗蜜，乃至阿鞞跋致地，是故复说常行十善。<br>
      　　复次，先菩萨持戒不牢固，布施随助；今说但持戒牢固，不舍十善，不堕三恶道。</p>
      <p>　　【经】“舍利弗，有菩萨摩诃萨，住檀波罗蜜、尸罗波罗蜜中，作转轮圣王，安立众生于十善道，亦以财物布施众生。”　　<br>
      　　【论】释曰：是檀、尸波罗蜜因缘故，作转轮圣王。行尸罗波罗蜜故，能令众生信受十善。行檀波罗蜜故，以财宝给施众生，亦不可尽。<br>
      　　问曰：一切菩萨，皆行是二波罗蜜，作转轮圣王不？<br>
      　　答曰：不必然也！何以故？如此品中，诸菩萨种种法入佛道。有菩萨闻转轮圣王仪法，在此处能利益众生，故作是愿。或有菩萨种转轮圣王因缘，虽不作愿，亦得转轮圣王报；自行二波罗蜜故，作转轮圣王，亦教一切众生行十善道，亦自行布施。闻者生疑，为一世作，为世世作？以是故：</p>
      <p>　　【经】“佛告舍利弗：有菩萨摩诃萨，住檀波罗蜜、尸罗波罗蜜，无量千万世作转轮圣王，值遇无量百千诸佛，供养恭敬，尊重赞叹。”　　<br>
      　　【论】释曰：若菩萨知作转轮圣王大益众生者，便作转轮圣王；若自知余身益大，亦作余身。<br>
      　　复次，欲以世间法大供养佛故，作转轮圣王。</p>
      <p>　　【经】“舍利弗，有菩萨摩诃萨，常为众生以法照明，亦以自照；乃至阿耨多罗三藐三菩提，终不离照明。舍利弗，是菩萨摩诃萨，于佛法中已得尊重。舍利弗，以是故，菩萨摩诃萨行般若波罗蜜时，身、口、意不净，不令妄起。”　　<br>
      　　【论】释曰：上菩萨行檀、尸波罗蜜，作转轮圣王；是菩萨但分别诸经，读诵、忆念、思惟、分别诸法，以求佛道。以是智慧光明，自利益，亦能利益众生；如人闇道中燃灯，亦能自益，亦能益人。终不离者，是因缘故，终不离智慧光明，乃至阿耨多罗三藐三菩提。<br>
      　　复次，是菩萨清净法施，不求名利供养恭敬，不贪弟子，不恃智慧，亦不自高轻于余人，亦不讥刺；但念十方诸佛慈心念众生，我亦如是学佛道：说法无所依止，适无所著，但为众生，令知诸法实相。如是清净说法，世世不失智慧光明，乃至阿耨多罗三藐三菩提。<br>
      　　已得尊重者，上诸菩萨能如是者，于诸众生皆为尊重。<br>
      　　身、口、意不净，不令妄起者，能以清净法施者，不应杂起身、口、意恶业。所以者何？若起身、口、意恶者，闻者或不信受。若意业不净，智慧不明；智慧不明，不能善行菩萨道。<br>
      　　复次，不但此一菩萨，上来菩萨能行此法者，皆名尊重佛教。若菩萨欲行菩萨道，皆不应杂罪行，一切恶罪业，不令妄起。杂行者于行道则难，不能疾成佛道，罪业因缘坏诸福德故。</p>
      <p>　　【经】舍利弗白佛言：“世尊，云何菩萨身业不净、口业不净、意业不净？”　　<br>
      　　【论】问曰：舍利弗智慧第一，何以故不识身、口、意恶业？<br>
      　　答曰：舍利弗于声闻法中则知，菩萨事异故不知。如说若菩萨生声闻、辟支佛心，是为菩萨破戒。以是故，舍利弗疑，不知何者是菩萨罪、非罪。<br>
      　　复次，舍利弗知身三不善道、口四不善道、意三不善道，是为身、口、意罪。此中佛答：若菩萨取身、口、意相，是则为菩萨身、口、意罪。如是等因缘故，舍利弗问。</p>
      <p>　　【经】佛告舍利弗：“若菩萨摩诃萨作是念：是身、是口、是意，如是取相作缘。舍利弗，是名菩萨身、口、意罪。舍利弗，菩萨摩诃萨行般若波罗蜜时，不得身、不得口、不得意。舍利弗，菩萨摩诃萨行般若波罗蜜时，若得身、得口、得意；用是得身、口、意故，能生悭心、犯戒心、瞋心、懈怠心、乱心、痴心。当知是菩萨行六波罗蜜时，不能除身、口、意粗业。”　　<br>
      　　【论】释曰：佛示舍利弗：法空中菩萨，不见是三业，是为无罪；若见是三业，是为罪。声闻法中十不善道，是为罪业；摩诃衍中，见有身、口、意所作，是为罪。所以者何？有作、有见，作者、见者，皆是虚诳故。粗人则粗罪，细人则细罪。如离欲界时，五欲、五盖为恶罪，初禅摄善觉观，为无罪；离初禅入二禅时，觉观为罪，二禅所摄善喜，为无罪；乃至非有想非无想处，亦如是。入诸法实相中，一切诸观、诸见、诸法，皆名为罪。小乘人畏三恶道故，以十不善业为罪；大乘人以一切能生著心取相法，与三解脱门相违者名为罪。以是事异，故名为大乘。若见有是三业，虽不起恶，亦不名牢固；不见是身、口、意是三业根本，是为牢固。是菩萨法空故，不见是三事；用是三事，起悭贪相、犯戒相、瞋相、懈怠相、散乱相、愚痴相。因无故果亦无，如无树则无荫；若能如是观者，则能除身、口、意粗业。<br>
      　　问曰：先说罪业，今何以故言粗业？<br>
      　　答曰：粗业、罪业无异，罪即是粗，不名为细。<br>
      　　复次，声闻人以身、口不善业名为粗，意不善业名为细；瞋恚、邪见等诸结使，名为粗罪，爱、慢等结使，名为细罪；三恶觉，所谓欲觉、瞋觉、恼觉，名为粗；亲里觉、国土觉、不死觉，名为细。但善觉名为微细，于摩诃衍中尽皆为粗，以是故此说粗罪。</p>
      <p>　　【经】舍利弗白佛言：“世尊，菩萨摩诃萨，云何除身、口、意粗业？”<br>
      　　佛告舍利弗：“若菩萨摩诃萨，不得身，不得口，不得意，如是菩萨摩诃萨，能除身、口、意粗业。复次，舍利弗，菩萨摩诃萨，从初发意行十善道，不生声闻心，不生辟支佛心，如是菩萨摩诃萨，能除身、口、意粗业。”　　<br>
      　　【论】问曰：何等身、口、意细业，与相违者为粗？<br>
      　　答曰：如向所说者是。<br>
      　　复次，凡夫人业，于声闻业为粗；声闻业，于大乘为粗。<br>
      　　复次，垢业为粗，非垢业为细；能生苦受因缘业为粗，不生苦受因缘业为细；有觉有观业为粗，无觉无观业为细。<br>
      　　复次，见我乃至知者、见者为粗；若不见我乃至知者、见者，但见三业处，五众、十二入、十八界为细。<br>
      　　复次，有所见者名为粗，无所见者名为细。以是故，佛告舍利弗：若菩萨不得身、口、意，是时则除三粗业。<br>
      　　复次，初发意住毕竟空中，一切法不可得，而常行十善道，不起声闻、辟支佛心；以不取相心，一切诸善根，皆回向阿耨多罗三藐三菩提，是名菩萨除身、口、意粗业罪，名为清净。</p>
      <p>　　【经】“舍利弗，有菩萨摩诃萨，行般若波罗蜜净佛道时，行檀波罗蜜、尸罗波罗蜜、羼提波罗蜜、毗梨耶波罗蜜、禅波罗蜜，是名菩萨摩诃萨，除身、口、意粗业。”<br>
      　　舍利弗白佛言：“世尊，何等是菩萨摩诃萨佛道？”<br>
      　　佛告舍利弗：“佛道者，菩萨摩诃萨不得身，不得口，不得意，不得檀波罗蜜，乃至不得般若波罗蜜，不得声闻、辟支佛，不得菩萨，不得佛。舍利弗，是名菩萨摩诃萨佛道，所谓一切诸法不可得故。”　　<br>
      　　【论】释曰：是菩萨依六波罗蜜总相净佛道。<br>
      　　问曰：舍利弗从佛闻除三恶、三粗，即是净佛道，今何以更问？<br>
      　　答曰：先说三业清净相，今说一切法清净相；先略说，今说别相；先但不得三业，今不得六波罗蜜，诸贤圣菩萨及佛，是名净佛道，一切法皆不可得故。不得身乃至不得般若波罗蜜，是名法空；不得声闻乃至佛，是名众生空。菩萨住是二空中，渐渐得一切不可得空，不可得空即是诸法实相。是不可得空义，如先十八空中说。</p>
      <p>　　【经】“舍利弗，有菩萨摩诃萨行六波罗蜜时，无能坏者。”<br>
      　　舍利弗白佛言：“世尊，云何菩萨摩诃萨行六波罗蜜时，无能坏者？”<br>
      　　佛告舍利弗：“若菩萨摩诃萨行六波罗蜜时，不念有色乃至识，不念有眼乃至意，不念有色乃至法，不念有眼界乃至法界，不念有四念处乃至八圣道分，不念有檀波罗蜜乃至般若波罗蜜，不念有十力乃至十八不共法，不念有须陀洹果乃至阿罗汉果，不念有辟支佛乃至阿耨多罗三藐三菩提。舍利弗，菩萨摩诃萨如是行，增益六波罗蜜，无能坏者。”　　<br>
      　　【论】释曰：佛为舍利弗种种分别诸菩萨，次为说有菩萨发心时无有能坏者。舍利弗惊喜恭敬诸菩萨，是故问菩萨结使未断，未于实法作证，何因缘故不可破坏？佛答：若菩萨不念有色，乃至不念有阿耨多罗三藐三菩提；得是法空故，亦得众生空。若是法空，观空者亦空。住是无碍般若波罗蜜中，无有能坏者。</p>
      <p>　　【经】“舍利弗，有菩萨摩诃萨住般若波罗蜜中，具足智慧，以是智慧常不堕恶道，不生弊恶人中，不作贫穷人；所受身体，不为人、天、阿修罗所憎恶。”　　<br>
      　　【论】释曰：此菩萨先世来爱乐智慧，学一切经书，观察思惟，听采诸法；自以智力推求一切法中实相。得是一切法实相故，为诸佛深心爱念。是无量智慧福德因缘故，身心具足，常受富乐，无诸不可。</p>
      <p>　　【经】舍利弗白佛言：“世尊，何等是菩萨摩诃萨智慧？”<br>
      　　佛告舍利弗：“菩萨摩诃萨用是智慧，成就见十方如恒河沙等诸佛，听法、见僧，亦见严净佛土。菩萨摩诃萨以是智慧，不作佛想，不作菩萨想；不作声闻、辟支佛想；不作我想；不作佛国想；用是智慧行檀波罗蜜，亦不得檀波罗蜜，乃至行般若波罗蜜，亦不得般若波罗蜜；行四念处，亦不得四念处；乃至十八不共法，亦不得十八不共法。舍利弗，是名菩萨摩诃萨智慧。用是智慧，能具足一切法，亦不得一切法。”　　<br>
      　　【论】释曰：是中佛说二种智慧：一者、分别破坏诸法而不取相，二者、不著心、不取相见十方诸佛听法。<br>
      　　问曰：云何行檀波罗蜜而不得檀？<br>
      　　答曰：不得檀中若一若异、若实若空。是檀从和合因缘生，于是檀中令众生得富乐，及劝助佛道；以是故，行檀亦不得檀。不得义，如上说。乃至十八不共法，亦如是。是名菩萨智慧，能具足一切法而不得诸法。</p>
      <p>　　【经】“舍利弗，有菩萨摩诃萨，行般若波罗蜜时，净于五眼：肉眼、天眼、慧眼、法眼、佛眼。”<br>
      　　舍利弗白佛言：“世尊，云何菩萨摩诃萨肉眼净？”<br>
      　　佛告舍利弗：“有菩萨肉眼见百由旬，有菩萨肉眼见二百由旬，有菩萨肉眼见一阎浮提，有菩萨肉眼见二天下、三天下、四天下，有菩萨肉眼见小千世界，有菩萨肉眼见中千世界，有菩萨肉眼见三千大千世界。舍利弗，是为菩萨摩诃萨肉眼净。”　　<br>
      　　【论】问曰：佛何以不说行般若波罗蜜生五眼，而说净五眼？<br>
      　　答曰：菩萨先有肉眼，亦有四眼分，以诸罪结使覆故不清净。如镜性有照明，垢故不见，若除垢则照明如本。菩萨行六波罗蜜，灭诸垢法，故眼得清净。肉眼，业因缘故清净；天眼，禅定及业因缘故清净；余三眼，修无量智慧福德因缘故清净。最大菩萨，肉眼最胜，见三千大千世界。<br>
      　　问曰：若三千大千世界中，百亿须弥山，诸山铁围、陵阜、树木等，是事障碍，云何得遍见？若能得见，何用天眼？若不能见，此中云何说见三千大千世界？<br>
      　　答曰：不以障碍故见。若无障碍，得见三千世界，如观掌无异。<br>
      　　复次，有人言：“菩萨天眼有二种：一者、从禅定力得，二者、先世行业果报得。业报生天眼，常在肉眼中，以是故三千世界所有之物，不能为碍；因天眼开障，肉眼得见，是故肉眼得名果报生天眼，常现在前，不待摄心。”<br>
      　　问曰：佛为世尊，力皆周遍，何以但见一三千大千世界，不能见多？<br>
      　　答曰：若肉眼能过三千大千世界复有所见者，何用天眼？以肉眼不能及故，修学天眼。<br>
      　　复次，三千大千世界，劫初一时生，劫尽一时灭。世界之外，无央数由旬，皆是虚空；空中常有风，肉眼与风相违；以相违故，不能得过见异世界。或有菩萨住三千世界境上，计其道数，亦应见他方近世界。<br>
      　　问曰：菩萨及佛，何以不集无量清净福德，令肉眼远有所见？<br>
      　　答曰：是肉眼因缘，虚诳不净，天眼因缘清净；若无天眼，当修肉眼，强令远见。<br>
      　　复次，如经中说极远见三千世界，佛法不可思议，经法甚多，或能远见，但此中不说。小远见佛道菩萨，见二千中世界，不能种清净业因缘故小；复不如者，见小千世界；复不如者，见四天下、一须弥山、一日月处；又见三天下、二天下、一天下、千由旬，乃至百由旬，是名最小肉眼净。<br>
      　　问曰：何以不说九十、八十等由旬以为小？<br>
      　　答曰：转轮圣王所见，过于余人；又人先世燃灯等因缘故，得坚固眼根，能远有所见；虽远，终不能见百由旬。以是故，菩萨小者见百由旬。<br>
      　　问曰：日月在上，去地四万二千由旬，人皆能见，何以不能见百由旬，见百由旬何足称？<br>
      　　答曰：日月虽远，自有光明还照其形，人得见之，余色不然。又日月远故，虽见而颠倒。所以者何？日月方圆五百由旬，而今所见，不过如扇；大而见小，颠倒非实，菩萨肉眼则不然！<br>
      　　问曰：菩萨既得肉眼，能见何事？<br>
      　　答曰：见可见色。色义，色众中广说。</p>
      <p>　　【经】舍利弗白佛言：“世尊，云何菩萨摩诃萨天眼净？”<br>
      　　佛告舍利弗：“菩萨摩诃萨天眼，见四天王天所见，三十三天、夜摩天、兜率陀天、化乐天、他化自在天所见，梵天王所见，乃至阿迦腻吒天所见。菩萨天眼所见者，四天王乃至阿迦腻吒天，无所不知、不见。舍利弗，是菩萨摩诃萨天眼，见十方如恒河沙等诸佛世界中众生，死此生彼。舍利弗，是为菩萨摩诃萨天眼净。”　　<br>
      　　【论】释曰：菩萨天眼有二种：一者、果报得，二者、修禅得。果报得者，常与肉眼合用，唯夜闇天眼独用。诸人得果报天眼，见四天下欲界诸天，见下不见上；菩萨所得果报天眼，见三千大千世界。禅定离欲，天眼所见，如先十力天眼明中说。菩萨用是天眼，见十方如恒河沙等世界中众生生死，善恶好丑，及善恶业因缘，无所障碍。一切皆见四天王天乃至阿迦腻吒天所见，又能过之。是诸天不能知菩萨天眼所见。何以故？是菩萨出三界，得法性生身，得菩萨十力故，如是等因缘，菩萨天眼净。余菩萨天眼论议，如赞菩萨五神通中说。</p>
      <p>　　【经】舍利弗白佛言：“世尊，云何菩萨摩诃萨慧眼净？”<br>
      　　佛告舍利弗：“慧眼菩萨不作是念：有法若有为、若无为，若世间、若出世间，若有漏、若无漏。是慧眼菩萨，无法不见，无法不闻，无法不知，无法不识。舍利弗，是为菩萨摩诃萨慧眼净。”　　<br>
      　　【论】释曰：肉眼不能见障外事，又不能远见，是故求天眼。天眼虽复能见，亦是虚诳，见一、异相，取男、女相，取树、木等诸物相，见众物和合虚诳法；以是故求慧眼，慧眼中无如是过。<br>
      　　问曰：若尔者，何等是慧眼相？<br>
      　　答曰：有人言：“八圣道中正见，是慧眼相，能见五受众实相，破诸颠倒故。”有人言：“能缘涅槃慧，名为慧眼；所缘不可破坏故，是智慧非虚妄。”有人言：“三解脱门相应慧，是名慧眼。何以故？是慧能开涅槃门故。”有人言：“智慧现前，能观实际，了了深入，通达悉知，是名慧眼。”有人言：“能通达法性，直过无碍。”有人言：“定心知诸法相如，是名慧眼。”有人言：“法空是名慧眼。”有人言：“不可得空中，亦无法空，是名慧眼。”有人言：“十八空皆是慧眼。”有人言：“痴、慧非一、非异，世间法不异出世间，出世间法不异世间；世间法即是出世间，出世间法即是世间。所以者何？异不可得故。诸观灭，诸心行转还无所去，灭一切语言，世间法相如涅槃不异，能得是智慧，是名慧眼。”<br>
      　　复次，此中佛自说：慧眼菩萨，一切法中不念：若有为、若无为，若世间、若出世间，若有漏、若无漏等，是名慧眼。若菩萨见有为、世间、有漏，即堕有见中；若见无为、出世间、无漏，即堕无见中。是有、无二见舍，以不戏论慧，行于中道，是名慧眼。得是慧眼，无法不见，无法不闻，无法不知，无法不识。所以者何？得是慧眼，破邪曲诸法、无明诸法；总相、别相，各皆如法。<br>
      　　问曰：阿罗汉、辟支佛亦得慧眼，何以不说无法不见、无法不闻、无法不知、无法不识？<br>
      　　答曰：慧眼有二种：一者、总相，二者、别相。声闻、辟支佛见诸法总相，所谓无常、苦、空等；佛以总相、别相慧观诸法。声闻、辟支佛虽有慧眼，有量有限。<br>
      　　复次，声闻、辟支佛慧眼，虽见诸法实相，因缘少故，慧眼亦少，不能遍照法性；譬如灯油炷虽净，小故不能广照。诸佛慧眼，照诸法实性，尽其边底，以是故无法不见、无法不闻、无法不知、无法不识；譬如劫尽，火烧三千世界，明无不照。<br>
      　　复次，若声闻、辟支佛慧眼无法不知者，与一切智人有何等异？菩萨世世集福德智慧苦行，何所施用？<br>
      　　问曰：佛用佛眼，无法不知，非是慧眼，今云何言慧眼无法不知？<br>
      　　答曰：慧眼，成佛时变名佛眼，无明等诸烦恼及习灭故，一切法中皆悉明了。如佛眼中说：无法不见、闻、知、识。以是故，肉眼、天眼、慧眼、法眼，成佛时失其本名，但名佛眼。譬如阎浮提四大河，入大海中，则失其本名。何以故？肉眼，诸烦恼有漏业生故，虚诳不实，唯佛眼无诳法。天眼，亦从禅定因缘和合生故，虚诳不能如实见事。慧眼、法眼，烦恼习未尽故，不毕竟清净故舍。佛眼中无有谬错，尽其边极！以是故阿罗汉、辟支佛慧眼，不能毕竟清净故，不能无法不见。<br>
      　　问曰：佛现得果报肉眼，能见色，是事云何？<br>
      　　答曰：肉眼虽生眼识，而佛不随其用，不以为实。如圣自在神通中说，佛告阿难：“所见好色中生厌恶心，眼见恶色生不恶厌心；或时见色不生污秽不污秽，但生舍心。如是则肉眼无所施用。”<br>
      　　复次，有人言：“得圣道时，五情清净异本。”<br>
      　　复次，诸法毕竟空，及诸法通达无碍，是二总为慧眼。</p>
<div class="jwbt-box"><div class="jwbt"><a name=j1163-02-43><a href="1163-02.htm#MENU-top">大智度论卷第四十</div></a></a>
<div class="jwbtbm"><a name=j1163-02-44><a href="1163-02.htm#MENU-top">释往生品第四之三</div></div></a></a>
<p>　　【经】舍利弗白佛言：“世尊，云何菩萨摩诃萨法眼净？”<br>
      　　佛告舍利弗：“菩萨摩诃萨以法眼知是人随信行，是人随法行，是人无相行；是人行空解脱门，是人行无相解脱门，是人行无作解脱门，得五根，得五根故得无间三昧，得无间三昧故得解脱智，得解脱智故断三结，有众见、疑、斋戒取，是人名为须陀洹；是人得思惟道，薄淫恚痴，当得斯陀含；增进思惟道，断淫、恚、痴，当得阿那含；增进思惟道，断色染、无色染、无明慢掉，得阿罗汉。是人行空、无相、无作解脱门，得五根；得五根故得无间三昧，得无间三昧故得解脱智，得解脱智故知所有集法皆是灭法，作辟支佛。是为菩萨摩诃萨法眼净。<br>
      　　“复次，舍利弗，菩萨摩诃萨，知是菩萨初发意行檀波罗蜜，乃至行般若波罗蜜，成就信根、精进根；善根纯厚，用方便力故，为众生受身，若生刹利大姓，若生婆罗门大姓，若生居士大家，若生四天王天处乃至他化自在天处。是菩萨于其中住，成就众生，随其所乐皆给施之；亦净佛世界，值遇诸佛，供养恭敬、尊重赞叹，乃至阿耨多罗三藐三菩提，亦不堕声闻、辟支佛地；是为菩萨摩诃萨法眼净。<br>
      　　“复次，舍利弗，菩萨摩诃萨，知是菩萨于阿耨多罗三藐三菩提退，知是菩萨于阿耨多罗三藐三菩提不退；知是菩萨受阿耨多罗三藐三菩提记，知是菩萨未受阿耨多罗三藐三菩提记；知是菩萨到阿鞞跋致地，知是菩萨未到阿鞞跋致地；知是菩萨具足神通，知是菩萨未具足神通；知是菩萨已具足神通，飞到十方如恒河沙等世界，见诸佛，供养恭敬，尊重赞叹；知是菩萨未得神通，当得神通；知是菩萨当净佛世界，不净佛世界；知是菩萨成就众生，未成就众生；知是菩萨为诸佛所称誉，所不称誉；知是菩萨亲近诸佛，不亲近佛；知是菩萨寿命有量，寿命无量；知是菩萨得佛时，比丘众有量，比丘众无量；知是菩萨得阿耨多罗三藐三菩提时，以菩萨为僧，不以菩萨为僧；知是菩萨当修苦行难行，不修苦行难行；知是菩萨一生补处，未一生补处；知是菩萨受最后身，未受最后身；知是菩萨能坐道场，不能坐道场；知是菩萨有魔，无魔。如是，舍利弗，是为菩萨摩诃萨法眼净。<br>
      　　【论】释曰：菩萨摩诃萨初发心时，以肉眼见世界众生，受诸苦患，心生慈愍；学诸禅定，修得五通，以天眼遍见六道中众生，受种种身心苦，益加怜愍故，故求慧眼以救济之。得是慧眼已，见众生心相种种不同，云何令众生得是实法？故求法眼，引导众生令入法中，故名法眼。所谓是人随信行，是人随法行，初入无漏道。钝根者，名随信行，是人初依信力故得道，名为随信行；利根者，名随法行，是人分别诸法故得道，是名随法行。是二人，十五心中亦名为无相行；过是已往，或名须陀洹，或名斯陀含，或名阿那含。十五心中疾速，无人能取其相者，故名无相。有人无始世界来，性常质直，好乐实事者；有人好行舍离者；有人世世常好善寂者。好实者，用空解脱门得道，以诸实中空为第一故；好行舍者，行无作解脱门得道；好善寂者，行无相解脱门得道。<br>
      　　问曰：何以说得五根？<br>
      　　答曰：有人言：“一切圣道，名为五根。”五根成立故，八根虽皆是善，而三无漏根无有别异，以是故但说五根。取果时相应三昧，名无间三昧；得是三昧已，得解脱智，以是解脱智断三结，得果证。有众见者，于五受众中，生我若我所。疑者，于三宝、四谛中不信。斋戒取者，九十六种外道法中，取是法望得苦解脱。<br>
      　　问曰：见谛所断十结，得须陀洹果，何以但说三不说七？<br>
      　　答曰：若说有众见，已说一切见结；如经说有众见，为六十二见根本故。若人著我，复思惟我为是常？为是无常？若谓无常，堕断灭中而生邪见，无有罪福；若谓为常，堕常见中而生斋戒取，计望得道，或修后世福德乐，欲得此二事故取戒。求苦乐因缘故，谓天所作，更生见取。若说有众见，则摄是二见：边见、邪见。若说斋戒取，已说见取。余四结未拔根本，故不说。是十结于三界四谛所断，分别有八十八。须陀洹乃至辟支佛，分别声闻、辟支佛道，如先说。<br>
      　　菩萨法眼有二种：一者、分别知声闻、辟支佛方便得道门，二者、知菩萨方便得道门。声闻、辟支佛，先已处处说，今当分别菩萨法。若菩萨知是菩萨深行六波罗蜜，薄诸烦恼故，用信根、精进根及方便，为度众生故受身；是菩萨生死肉身，未得法性神通法身，以是故不说三根。未离欲故，今世行布施功德，信根、精进根，后世生刹利大姓，乃至他化自在天。先知因，后知果。<br>
      　　复次，是菩萨不退者，如先说不退转相，亦如后阿鞞跋致品中说；与此相违，名为退。不退菩萨有二种：一者、受记，二者、未受记。如首楞严三昧四种受记中说。具足神通者，于十方恒河沙世界中，一时能变化无量身，供养诸佛听法，说法度众生。是等，除佛无能及者，是为末后身。菩萨与此相违者，名不具足。<br>
      　　复次，各各自地中无所少，名为具足；各各地中未成就，是不具足。得神通有二种：有用者，不用者。未得神通者，有菩萨新发意故，未得神通，或未离欲故，懈怠心故，行余法故，是为未得；与上相违，是为得。净佛世界，未净世界，如先说。成就众生者有二种：有先自成功德，然后度众生者；有先成就众生，后自成功德者。如宝华佛欲涅槃时，观二菩萨心，所谓弥勒、释迦文菩萨。弥勒菩萨自功德成就，弟子未成就；释迦文菩萨弟子成就，自身未成就；成多人难，自成则易。作是念已，入雪山谷宝窟中，身放光明。是时释迦文菩萨见佛，其心清净，一足立七日七夜，以一偈赞佛，以是因缘故，超越九劫。如是等，知成就众生、不成就众生者。诸佛称誉，如先说；与此相违，名为不称誉。亲近诸佛，无量寿命，无量比丘僧，纯菩萨为僧，不修苦行，如初品末说。一生补处者，或以相知者，如阿私陀仙人观其身相，知今世成佛。珊若婆罗门见乳糜，知今日成佛者应食。如遍吉菩萨、观世音菩萨、文殊师利菩萨等，见是菩萨如诸佛相，知当成佛，如是等。坐道场者，有菩萨见菩萨行处，地下有金刚地持是菩萨；又见天龙鬼神，持种种供养具，送至道场，如是等知坐道场。有魔者，宿世遮他行道，及种种求佛道因缘，不喜行慈，好行空等余法，如是等因缘，以宿世破他行道，故有魔破坏。<br>
      　　问曰：云何末后身菩萨，受恶业报，有魔来坏？<br>
      　　答曰：菩萨以种种门入佛道，或从悲门，或从精进、智慧门入佛道。是菩萨行精进、智慧门，不行悲心，好行精进、智慧故；譬如贵人，虽有种种好衣，或时著一，余者不著。菩萨亦如是，修种种行以求佛道，或行精进、智慧道，息慈悲心。破行道者，增上慢故，诸长寿天、龙、鬼、神不识方便者，见作恶行因缘，苦不受报，生断灭见，是故佛现受报；是故虽无罪因缘实魔来，以方便力，故现有魔。如是等一切声闻、辟支佛、菩萨种种方便门，令众生入道，是名法眼净。</p>
      <p>　　【经】舍利弗白佛言：“世尊，云何菩萨摩诃萨佛眼净？”<br>
      　　佛告舍利弗：“有菩萨摩诃萨求佛道心，次第入如金刚三昧，得一切种智。尔时，成就十力、四无所畏、四无碍智、十八不共法、大慈大悲。是菩萨摩诃萨用一切种智，一切法中，无法不见，无法不闻，无法不知，无法不识。舍利弗，是为菩萨摩诃萨得阿耨多罗三藐三菩提时佛眼净。<br>
      　　“如是，舍利弗，菩萨摩诃萨欲得五眼，当学六波罗蜜。何以故？舍利弗，是六波罗蜜中，摄一切善法，若声闻法、辟支佛法、菩萨法、佛法。舍利弗，若有实语，能摄一切善法者，般若波罗蜜是。舍利弗，般若波罗蜜能生五眼，菩萨学五眼者，得阿耨多罗三藐三菩提。”　　<br>
      　　【论】释曰：菩萨住十地中，具足六波罗蜜，乃至一切种智。菩萨入如金刚三昧，破诸烦恼习，即时得诸佛无碍解脱，即生佛眼，所谓一切种智、十力、四无所畏、四无碍智，乃至大慈大悲等诸功德，是名佛眼。<br>
      　　问曰：智慧见物是眼相，云何大慈悲等名为眼？<br>
      　　答曰：诸功德皆与慧眼相应故，通名为眼。<br>
      　　复次，慈悲心有三种：众生缘、法缘、无缘。凡夫人，众生缘；声闻、辟支佛及菩萨，初众生缘，后法缘；诸佛善修行毕竟空故，名为无缘，是故慈悲亦名佛眼。已说佛眼，今说佛眼所用：是眼无法不见、不闻、不知、不识。<br>
      　　复次，有人谓十住菩萨与佛无有差别，如遍吉、文殊师利、观世音等，具足佛十力功德等而不作佛，为广度众生故，是故生疑；以是故说佛眼相，十方众生及诸法中，无不见，无不闻。是诸菩萨，于余菩萨为大，比于佛不能遍知；如月光明虽大，于日则不现。<br>
      　　问曰：眼为见相，云何说闻？<br>
      　　答曰：众生智慧，从六情生，知六尘。人谓佛有所不闻，如外经书中或有所不闻，是故佛智慧无所不闻。又耳识因缘生智慧，智慧所知，言无法不闻。<br>
      　　问曰：何以故三识所知合为一？三识所知别为三？眼名为见，耳名为闻，意知名为识，鼻、舌、身识名为觉？<br>
      　　答曰：是三识助道法多，是故别说；余三识不尔，是故合说。是三识但知世间事，是故合为一；余三亦知世间，亦知出世间，是故别说。<br>
      　　复次，是三识但缘无记法；余三识或缘善，或缘不善，或缘无记。<br>
      　　复次，是三识能生三乘因缘，如眼见佛及佛弟子，耳闻法，心筹量、正忆念，如是等种种差别。以是故，六识所知事，分为四分。一切种智者，如人眼见近不见远，见外不见内，见粗不见细，见东不见西，见此不见彼，见和合不见散，见生时不见灭时。肉眼见，天眼不见：眼根成就，未离欲凡夫人故无天眼。天眼见，慧眼不见：凡夫人得天眼神通故，无慧眼。慧眼见，法眼不见：未离欲声闻圣人，不知种种度众生道故，无法眼。法眼见，佛眼不见：菩萨得道种智，知种种度众生道；未成佛故无佛眼。<br>
      　　复次，肉眼、天眼见，慧眼、法眼、佛眼不见：凡夫人眼根成就，得天眼神通故；无慧眼、法眼、佛眼。肉眼、慧眼见，法眼、佛眼不见：眼根成就；声闻圣人不知种种度众生道故，无法眼，声闻人故无佛眼。肉眼、法眼见，佛眼不见：初得无生忍，未受法性生身菩萨，得道种智；未成佛故无佛眼。天眼、慧眼见，法眼、佛眼不见：离欲声闻圣人，得天眼神通；非菩萨故无道种智，无道种智故无法眼，声闻人故无佛眼。天眼、法眼见，佛眼不见：得菩萨神通，知种种度众生道；未成佛故无佛眼。慧眼、法眼见，佛眼不见：菩萨得无生法忍，得无生法忍已，能观一切众生得道因缘，以种种道而度脱之；未成佛故无佛眼。<br>
      　　复次，肉眼、天眼、慧眼见，法眼、佛眼不见：眼根成就，声闻圣人得天眼神通；无道种智故无法眼，声闻人故无佛眼。天眼、慧眼、法眼见，佛眼不见：法性生身菩萨，具六神通，以种种道度众生；未成佛故无佛眼。<br>
      　　复次，肉眼、天眼、慧眼、法眼见，佛眼不见：初得无生法忍菩萨，未舍肉身，得菩萨神通，无生法忍、道种智具足；未成佛故无佛眼。<br>
      　　如是等，不名无法不见、闻、觉、识。若以佛眼观诸法，是名无所不见，无所不闻，无所不觉，无所不识。五尘随义分别，亦如是。三乘等诸善法，是五眼因缘。诸善法，六波罗蜜摄；是六波罗蜜，般若波罗蜜为本。以是故，说般若波罗蜜能生五眼，菩萨渐渐学是五眼，不久当作佛。</p>
      <p>　　【经】“舍利弗，有菩萨摩诃萨，行般若波罗蜜时，修神通波罗蜜，以是神通波罗蜜，受种种如意事：能动大地；变一身为无数身，无数身还为一身；隐显自在，山壁树木，皆过无碍，如行空中；履水如地，凌虚如鸟，出没地中，如出入水；身出烟焰，如大火聚；身中出水，如雪山水流；日月天德，威力难当，而能摩扪；乃至梵天，身得自在。亦不著是如意神通，神通事及己身，皆不可得，自性空故，自性离故，自性无生故。不作是念：‘我得如意神通。’除为萨婆若心。如是，舍利弗，菩萨摩诃萨行般若波罗蜜时，得如意神通智证。<br>
      　　“是菩萨以天耳净，过于人耳，闻二种声：天声、人声。亦不著是天耳神通，天耳与声及己身，皆不可得，自性空故，自性离故，自性无生故。不作是念：‘我有是天耳。’除为萨婆若心。如是，舍利弗，菩萨摩诃萨行般若波罗蜜时，得天耳神通智证。<br>
      　　“是菩萨如实知他众生心：若欲心，如实知欲心；离欲心，如实知离欲心；瞋心，如实知瞋心；离瞋心，如实知离瞋心；痴心，如实知痴心；离痴心，如实知离痴心；渴爱心，如实知渴爱心；无渴爱心，如实知无渴爱心；有受心，如实知有受心；无受心，如实知无受心；摄心，如实知摄心；散心，如实知散心；小心，如实知小心；大心，如实知大心；定心，如实知定心；乱心，如实知乱心；解脱心，如实知解脱心；不解脱心，如实知不解脱心；有上心，如实知有上心；无上心，如实知无上心。亦不著是心！何以故？是心非心相，不可思议故，自性空故，自性离故，自性无生故。不作是念：‘我得他心智证。’除为萨婆若心。如是，舍利弗，菩萨摩诃萨行般若波罗蜜时，得他心神通智证。<br>
      　　“是菩萨以宿命智证通，念一心乃至百心，念一日乃至百日，念一月乃至百月，念一岁乃至百岁，念一劫乃至百劫，无数百劫，无数千劫，无数百千劫，乃至无数百千万亿劫世，‘我是处如是姓，如是名，如是生，如是食，如是久住，如是寿限，如是长寿，如是受苦乐；我是中死、生彼处，彼处死、生是处，有相有因缘。’亦不著是宿命神通，宿命神通事及己身，皆不可得，自性空故，自性离故，自性无生故。不作是念：‘我有是宿命神通。’除为萨婆若心。如是，舍利弗，菩萨摩诃萨行般若波罗蜜时，得宿命神通智证。<br>
      　　“是菩萨以天眼见众生：死时、生时，端正、丑陋，恶处、好处，若大、若小。知众生随业因缘：是诸众生，身恶业成就，口恶业成就，意恶业成就，故谤毁圣人，受邪见因缘故，身坏堕恶道，生地狱中；是诸众生，身善业成就，口善业成就，意善业成就，不谤毁圣人，受正见因缘故，命终入善道，生天上。亦不著是天眼通，天眼通事及己身，皆不可得，自性空故，自性离故，自性无生故。不作是念：‘我有是天眼神通。’除为萨婆若心。如是，舍利弗，菩萨摩诃萨行般若波罗蜜时，得天眼神通智证。亦见十方如恒河沙等世界中众生生死，乃至生天上；四神通亦如是。是菩萨摩诃萨漏尽神通，虽得漏尽神通，不堕声闻、辟支佛地；乃至阿耨多罗三藐三菩提，亦不依异法。亦不著是漏尽神通，漏尽神通事及己身，皆不可得，自性空故，自性离故，自性无生故。不作是念：‘我得漏尽神通。’除为萨婆若心。如是，舍利弗，菩萨摩诃萨行般若波罗蜜时，得漏尽神通智证。<br>
      　　“如是，舍利弗，菩萨摩诃萨行般若波罗蜜时，具足神通波罗蜜；具足神通波罗蜜已，增益阿耨多罗三藐三菩提。”　　<br>
      　　【论】释曰：如大海中有种种宝珠，有能杀毒，有能遮鬼，有能破病，有能除寒热、饥渴，有能随人所愿皆能与者，如是等无量无数宝珠。大乘海中亦如是，有种种菩萨宝，有菩萨能破三恶，有能开三善门，有能生五眼，有能修行神通波罗蜜。是故诸菩萨，能为奇特希有之事，所谓取水相多、地相少，则能随意动地；一身能多，多身能一；虚空中常有微尘满中，是人离欲、福德因缘故，集诸微尘以为诸身，令皆相似。有人言：“诸非人恭敬是离欲菩萨，入其身中，随其意所欲变化，则皆能化。转轮圣王未离欲，少有福德因缘故，诸鬼神尚为其使，何况离欲行无量心人！”<br>
      　　复次，是心相无有住处，若内、若外，若大、若小，以禅定力故，其心调柔，疾遍诸身，还复亦速；譬如千头龙，眼、耳各有二千，及有千口，心一时用。龙及粗身尚尔，何况菩萨！有人言：“坐禅人事，所有力势，不可思议。”故一身为无量身，无量身为一身。石壁无碍者，取石壁虚空相，微尘开辟，如橛入土。履水者，取地相多，故履水如地；取水相多，故入地如水；取火相多，故身出烟焰。扪摸日月者，神通不可思议力故，令手及日月。入火定故，月不能令冷；入水定故，日不能令热。<br>
      　　问曰：是神通力乃至四禅中，此何以言，但至梵世身得自在？<br>
      　　答曰：此先已说，梵是初门故，言梵世则说一切色界。又世人皆贵梵王，以为世界主故。又是菩萨不欲于欲界散乱心，现其自在，是故乃至离欲人中，能有所作。如是神通相无量无数，为易解故，少说譬喻。诸外道于此神通，有二事错：一者、起吾我心，我能起是事而生憍慢；二者、著是神通，譬如贪人著宝。以是故外道神通，不及圣人神通。菩萨于是神通力，知一切法自性不生，故不著；但念一切种智，为度众生故。余五神通亦如是，如其法分别，先说其相，后皆说空。六神通余义，如赞菩萨品中五神通义说。以是六神通广利益众生，故说具足得如是神通，增益阿耨多罗三藐三菩提。</p>
      <p>　　【经】“舍利弗，有菩萨摩诃萨行般若波罗蜜时，住檀波罗蜜，净萨婆若道，毕竟空，不生悭心故。舍利弗，有菩萨摩诃萨行般若波罗蜜时，住尸罗波罗蜜，净萨婆若道，毕竟空，罪不罪不著故。舍利弗，有菩萨摩诃萨行般若波罗蜜时，住羼提波罗蜜，净萨婆若道，毕竟空，不瞋故。舍利弗，有菩萨摩诃萨行般若波罗蜜时，住毗梨耶波罗蜜，净萨婆若道，毕竟空，身心精进不懈怠故。舍利弗，有菩萨摩诃萨行般若波罗蜜时，住禅波罗蜜，净萨婆若道，毕竟空，不乱不味故。舍利弗，有菩萨摩诃萨行般若波罗蜜时，住般若波罗蜜，净萨婆若道，毕竟空，不生痴心故。如是，舍利弗，菩萨摩诃萨行般若波罗蜜时，住六波罗蜜，净萨婆若道，毕竟空故，不来不去故，不施不受故，非戒非犯故，非忍非瞋故，不进不怠故，不定不乱故，不智不愚故。尔时，菩萨摩诃萨，不分别布施不布施、持戒犯戒、忍辱瞋恚、精进懈怠、定心乱心、智慧愚痴，不分别毁害轻慢恭敬！何以故？舍利弗，无生法中，无有受毁者，无有受害者，无有受轻慢恭敬者。舍利弗，菩萨摩诃萨行般若波罗蜜，得如是诸功德，声闻、辟支佛所无有。得是功德具足，成就众生，净佛世界，得一切种智！”　　<br>
      　　【论】释曰：是菩萨初发意，行般若波罗蜜，渐行余功德，所谓檀波罗蜜等。菩萨住檀波罗蜜，修治萨婆若道，观一切法毕竟空，不生悭贪心；以是二事故，开萨婆若道。所以者何？毕竟空中，无有悭贪，悭贪根本断故，具足檀波罗蜜；具足檀波罗蜜故，庄严般若波罗蜜。乃至般若波罗蜜毕竟空故，常不生痴心。所以者何？此中佛自说：“一切法不来不去，无施无受故，乃至不智不愚故。”<br>
      　　问曰：若能如是观，行六波罗蜜，得何等利益？<br>
      　　答曰：此中佛自说：“是菩萨不念有所施与、无所施与。”若念有施，入虚诳法中，又著布施心生憍慢；若念无所施，即堕邪见中。是布施论议，是佛法中初门，云何言无？乃至不念有痴有慧！是人如金刚山，四面风起，不能令动。是菩萨尔时，若有骂詈、赞叹，心无有异。何以故？此中佛自说：“无生法中无有骂者，无害者，无恭敬者。”声闻、辟支佛，有加害者，不能深有慈悲心，若默然，若远离；菩萨则不然，能深加慈心，爱之如子，方便度之，是故胜一切声闻、辟支佛，而能教化一切众生，忍辱慈悲方便深故，随愿清净业因缘故，能净佛世界。是法具足故，不久当得一切种智。</p>
      <p>　　【经】“复次，舍利弗，菩萨摩诃萨行般若波罗蜜时，一切众生中生等心。一切众生中生等心已，得一切诸法等；得一切诸法等已，立一切众生于诸法等中。是菩萨摩诃萨，现世为十方诸佛所念，亦为一切菩萨、一切声闻、辟支佛所念。是菩萨在所生处，眼终不见不爱色，乃至意不觉不爱法。如是，舍利弗，菩萨摩诃萨行般若波罗蜜，不减于阿耨多罗三藐三菩提。”　　<br>
      　　【论】释曰：佛若广说诸菩萨相，则穷劫不尽，今佛此品末略说其相。是相是诸菩萨所通行，所谓大慈悲故，初发度一切众生心故，学诸佛等心观众生故，一切法自性空故；如是等因缘故，于一切众生中生等心。得是等心已，得一切诸法等。一切法等者，如先说众生等、法等义，今当更说：慈愍四生众生，一心欲利益，名众生等。四念处亦不见身，名为法等；四正勤等诸四法亦如是。<br>
      　　复次，念五道中众生，皆没无常老病死。是名众生等。行是信等五根，若五神通，一心欲度是众生，是名法等。<br>
      　　复次，众生中行忍辱，慈悲等福，功德无量；功德无量故心柔软，心柔软故疾得禅定，修禅定故心如意调柔，心如意调柔故，破世间长短男女白黑等，入一相法，所谓无相。得是法等已，令一切众生得是法等。是菩萨得是二等，成就无量福德智慧故，得现世果报，为诸佛所念，余人所念。爱著生念者，皆是虚妄，唯诸佛念，是为实念，不爱著故。是人诸佛尚念，何况声闻、辟支佛、菩萨！声闻、辟支佛断结者，犹尚爱念，何况凡夫未离欲者！以菩萨福德因缘生故，如是等无量今世果报，后世所生处，眼终不见恶色。恶色者，所谓能生苦受，声、香、味、触、法，乃至能生忧心者。如六欲天，六情所对净妙欲，随意欢喜。众生种少福德，生天上如是，何况菩萨福德，实智慧无量无边，及十方诸佛诸余贤圣所念！</p>
      <p>　　【经】说是般若波罗蜜品时，三百比丘从座起，以所著衣上佛，发阿耨多罗三藐三菩提心。佛尔时微笑，种种色光从口中出。<br>
      　　慧命阿难从座起，整衣服，合掌，右膝著地，白佛言：“佛何因缘微笑？”<br>
      　　佛告阿难：“是三百比丘从是已后，六十一劫当作佛，皆号名大相。是三百比丘舍此身，当生阿閦佛世界；及六万欲天子，皆发阿耨多罗三藐三菩提心，于弥勒佛法中，出家行佛道。”<br>
      　　是时，佛之威神故，此间四部众，见十方面各千佛。是十方世界严净，此娑婆世界所不及。<br>
      　　尔时，十千人作愿：“我等修净愿行，净愿行故，当生彼佛世界。”<br>
      　　尔时，佛知是善男子深心，而复微笑，种种光从口中出。<br>
      　　阿难整衣服，合掌白佛：“佛何因缘微笑？”<br>
      　　佛告阿难：“汝见是十千人不？”<br>
      　　阿难言：“见！”<br>
      　　佛言：“是十千人于此寿终，当生彼世界，终不离诸佛，后当作佛，皆号庄严王。”　　<br>
      　　【论】问曰：如佛结戒，比丘三衣不应少，是诸比丘何以破尸罗波罗蜜，作檀波罗蜜？<br>
      　　答曰：有人言：“佛过十二岁，然后结戒，是比丘施衣时未结戒。”有人言：“是比丘有净施衣，心生当受，以是故施。”有人言：“是诸比丘多知多识，即能更得，事不经宿。”<br>
      　　复次，有人言：“是诸比丘闻佛说诸菩萨行檀波罗蜜，诸功德力势无量故，得与般若波罗蜜相应，心大踊跃，即以衣施，无复他念，不故破戒。”<br>
      　　复次，诸比丘知佛法毕竟空，无所著，断法爱；为世谛故结戒，非第一义。是比丘从佛闻第一义，及布施等六波罗蜜；闻诸菩萨种种大威力，愍念众生，为诸烦恼所覆，不能得是菩萨功德；是故生大悲心，为众生故发阿耨多罗三藐三菩提意；以是故，以衣布施。若人以贪欲、瞋恚、怖畏、邪见、不恭敬心，轻佛语而不持，是名为破戒；是诸比丘都无此心，是故无破戒罪。<br>
      　　问曰：佛何以微笑？<br>
      　　答曰：笑有种种：有人见妓乐事而笑，有人内怀瞋恚而笑，有人憍慢故笑，有人轻物故笑，有人事办喜故笑，有人见不应作而作故笑，有人怀诈扬善故笑，有人见希有事故笑。佛今见比丘以一袈裟施，未来世中成办佛事，是为希有，以是故笑。<br>
      　　问曰：阿难何以常问佛笑，而余比丘不问？<br>
      　　答曰：是诸比丘不亲近佛；又敬难心多故，不敢自问。阿难善知人相，知诸比丘意；又见佛笑，疑故作是念：佛无众生相，无有法相，知三界如梦、如幻，今有何事能令佛笑？佛如须弥山王、大地、大海，不以小因缘故动。以是故问笑因缘。佛告阿难：业因缘果报相续，不可思议！是三百比丘却后六十一劫，当得作佛，号名大相（施以手举物显示为相，故因以为名也）。六十一劫中是人利根，值佛说法，与般若波罗蜜相应故，是诸人疾得作佛。<br>
      　　是诸比丘未得天眼故，自疑不知生何处，恐不能得集诸功德，不得至道，是故佛言：舍是身当生阿閦佛世界。六万欲天子，必是宿世共福德因缘，故与三百比丘，俱发阿耨多罗三藐三菩提心；是弥勒所应度，是故佛记弥勒时当出家。<br>
      　　今佛记诸比丘生阿閦世界，故诸人咸欲见诸佛清净世界；是故佛令大众见十方面各千佛。是四众见是清净庄严佛世界，见诸佛身大于须弥山者，一生补处菩萨大众围绕，以梵音彻无量无边世界；各自鄙薄其身，怜愍众生故，为求无量佛法，作愿生彼佛世界，如清净世界行愿中说。笑因缘，如先说。是十千人于此寿终，当生彼国。随生彼国，行业因缘具足故，此间集深厚无量福德故，终不离诸佛。见诸庄严佛世界发心故，皆号庄严王佛。</p>
<div class="jwbt-box"><div class="jwbtbm"><a name=j1163-02-45><a href="1163-02.htm#MENU-top">释叹度品第五</div></div></a></a>
<p>　　【经】尔时，慧命舍利弗、慧命目揵连、慧命须菩提、慧命摩诃迦葉，如是等诸多知识比丘，及诸菩萨摩诃萨，诸优婆塞、优婆夷，从座起，合掌白佛言：“世尊，摩诃波罗蜜，是菩萨摩诃萨般若波罗蜜！尊波罗蜜、第一波罗蜜、胜波罗蜜、妙波罗蜜、无上波罗蜜、无等波罗蜜、无等等波罗蜜、如虚空波罗蜜，是菩萨摩诃萨般若波罗蜜！世尊，自相空波罗蜜，是菩萨摩诃萨般若波罗蜜！世尊，自性空波罗蜜，是菩萨摩诃萨般若波罗蜜！诸法空波罗蜜、无法有法空波罗蜜、开一切功德波罗蜜、成就一切功德波罗蜜、不可坏波罗蜜，是诸菩萨摩诃萨般若波罗蜜！诸菩萨摩诃萨行是般若波罗蜜，无等等布施，具足无等等檀波罗蜜，得无等等身，得无等等法，所谓阿耨多罗三藐三菩提。尸罗波罗蜜、羼提波罗蜜、毗梨耶波罗蜜、禅波罗蜜、般若波罗蜜亦如是。世尊本亦复行此般若波罗蜜，具足无等等六波罗蜜，得无等等法，得无等等色、无等等受想行识，佛转无等等法轮；过去佛亦如是行此般若波罗蜜，具足无等等布施，乃至转无等等法轮；未来世佛，亦行此般若波罗蜜，当作无等等布施，乃至当转无等等法轮。以是故，世尊，菩萨摩诃萨欲度一切法彼岸，当习行般若波罗蜜！唯，世尊，是行般若波罗蜜菩萨摩诃萨，一切世间天及人、阿修罗，应当礼敬供养！”<br>
      　　佛告众弟子及诸菩萨摩诃萨：“如是，如是。诸善男子，行般若波罗蜜者，一切世间天及人、阿修罗，应当礼敬供养。何以故？因菩萨来故，出生人道、天道、刹利大姓、婆罗门大姓、居士大家、转轮圣王、四天王天乃至阿迦尼吒天，出生须陀洹乃至阿罗汉、辟支佛、诸佛。因菩萨来故，世间便有饮食、衣服、卧具、房舍、灯烛、摩尼、真珠、毗琉璃、珊瑚，金银等诸宝物生。舍利弗，世间所有乐具，若人中，若天上，若离欲乐，是一切乐具，皆由菩萨有。何以故？舍利弗，菩萨摩诃萨行菩萨道时，住六波罗蜜，自行布施，亦以布施成就众生，乃至自行般若波罗蜜，亦以般若波罗蜜成就众生。舍利弗，是故菩萨摩诃萨为安乐一切众生故，出现于世。”　　<br>
      　　【论】问曰：五千比丘中，上有千余上座，所谓优楼频螺迦葉等，何以止说此四人名？<br>
      　　答曰：是四比丘，是现世无量福田。舍利弗是佛右面弟子；目揵连是佛左面弟子；须菩提修无诤定，行空第一；摩诃迦葉行十二头陀第一。世尊施衣分坐，常深心怜愍众生。佛在世时，若有人欲求今世果报者，供养是四人，辄得如愿，是故是多知多识比丘。<br>
      　　及四众赞般若波罗蜜，问曰：是阿罗汉最后身，所作已办，何以复赞叹般若波罗蜜？<br>
      　　答曰：人皆知阿罗汉得无漏道，以菩萨智慧虽大，结使未断故不贵。又以是阿罗汉有慈悲心，助佛扬化，故以之为证。佛道于世间中最大，是般若能与此事，故名为大波罗蜜。一切法中智慧第一，故言尊波罗蜜。能正导五度，故名第一波罗蜜。五度不及，故名为胜波罗蜜，如五情不及意。能自利利人，故名为妙波罗蜜。一切法中无有过者，故名无上波罗蜜。无有法与同者，故名无等波罗蜜。诸佛名无等等，从般若波罗蜜生，故名无等等波罗蜜。是般若波罗蜜毕竟清净，不可以戏论破坏，故名如虚空波罗蜜。般若波罗蜜中，一切法自相不可得，故名为自相空波罗蜜。此波罗蜜中，一切法自性空故；诸法因缘和合生，无有自性，故名为自性空波罗蜜。诸法中无有自法，故名为诸法空波罗蜜。以此众生空、法空故，破诸法令无所有；无所有亦无所有，是名无法有法空波罗蜜。菩萨行是般若波罗蜜，无有功德而不摄者；如日出时华无不敷，故名开一切功德波罗蜜。是菩萨心中般若波罗蜜日出，成就一切诸功德，皆令清净；般若波罗蜜是一切善法之本，是故名为成就一切功德波罗蜜。世间无有法能倾动者，故名不可破坏波罗蜜。是诸阿罗汉赞叹因缘，所谓三世佛皆从般若波罗蜜生，所谓无比布施，乃至无比智慧；世间中无有与等者，故言无比；是六波罗蜜，毕竟清净无有失故，名为无比，无比即是无等等。复次，无等等，诸佛名无等；与诸佛等，故名为无等等。<br>
      　　问曰：三世诸佛中，已有释迦文佛，何以别说？<br>
      　　答曰：今座上众，皆由释迦文佛得度，感恩重故别说。如舍利弗说：“我师不出者，我等永为盲冥！”诸阿罗汉知三世诸佛，皆从般若波罗蜜中出，以是故诸阿罗汉说：世尊，诸菩萨摩诃萨，欲遍知一切法，当习般若波罗蜜。阿罗汉赞叹菩萨时，心生恭敬，是故说礼敬供养。天、人、阿修罗者，说三善道；三恶道无所别知，故不说。佛闻罗汉赞叹已，佛印可言：如是，如是，应当礼敬供养行般若波罗蜜者。汝虽无一切智慧，而说不错。故重言如是，如是。何以故？此中佛自说：因菩萨故，出生人道、天道，乃至一切诸菩萨，为安乐一切众生故说。刹利大姓乃至阿迦腻吒，须陀洹乃至诸佛，皆如先说。<br>
      　　问曰：若因菩萨，有饮食等及诸宝物，人何以力作求生，受诸辛苦乃得？<br>
      　　答曰：饥饿劫时，人虽设其功力，亦无所得，以众生罪重故。菩萨世世赞叹布施、持戒、善心，是三福因缘，故有上、中、下。上者、念便即得；中者、人中尊重，供养自至；下者、施功力乃得。以是故，说因菩萨得，实而不虚。乐因缘甚多，不可称计；今佛略说天乐、人乐、涅槃乐，皆由菩萨得。此中佛自说：菩萨住六波罗蜜，自行布施，亦教众生行布施；虽众生自行布施，无菩萨教导，则不能行。<br>
      　　问曰：除解脱乐，此二种乐，是众生生结使处，贪欲因缘故生恚。菩萨何以教导此结使因缘？<br>
      　　答曰：菩萨无咎！所以者何？菩萨慈悲清净心，与众生乐因缘，故修福事；若众生不能清净行福德者，于菩萨何咎！如人好心作井，盲人堕中而死，作者无罪！如人设好食施人，不知量者，多食致患，施者无罪！<br>
      　　复次，若诸佛菩萨，不教众生作福德因缘，则无天、无人、无阿修罗；但长三恶道，无从罪得出者。<br>
      　　复次，众生乐因缘故生贪，贪因缘故生恚，恚因缘故生苦，苦因缘故生罪；今欲免众生于第五罪中，是故与乐。<br>
      　　复次，非定乐因缘生贪欲，或正忆念故，乐为善福因缘，邪忆念故生贪欲；今为正忆念乐故，令生福德因缘。<br>
      　　复次，唯佛一人无错无失；是菩萨未成就佛道，未得佛眼故，以三种乐故，教化可度众生。诸佛但以解脱乐，教化众生。</p>
<div class="jwbt-box"><div class="jwbtbm"><a name=j1163-02-46><a href="1163-02.htm#MENU-top">释舌相品第六</div></div></a></a>
<p>　　【经】尔时，世尊出舌相，遍覆三千大千世界。从其舌相，出无数无量色光明，普照十方，如恒河沙等诸佛世界。<br>
      　　是时，东方如恒河沙等世界中，无量无数诸菩萨，见是大光明，各各白其佛言：“世尊，是谁力故，有是大光明，普照诸世界？”<br>
      　　诸佛告诸菩萨言：“诸善男子，西方有世界，名娑婆，是中有佛，名释迦牟尼。是其舌相出大光明，普照东方如恒河沙等诸佛世界，南西北方、四维、上、下亦复如是，为诸菩萨摩诃萨说般若波罗蜜故。”<br>
      　　是时，诸菩萨各白其佛言：“我欲往供养释迦牟尼佛，及诸菩萨摩诃萨，并欲听般若波罗蜜！”<br>
      　　诸佛告诸菩萨：“善男子，汝自知时！”<br>
      　　是时，诸菩萨摩诃萨，持诸供养具，无量华盖、幢幡、缨络、众香、金银、宝华，向娑婆世界，诣释迦牟尼佛所。<br>
      　　尔时，四天王诸天，乃至阿迦尼吒诸天，各持天上天香、末香、泽香、天树香、叶香，天种种莲华青赤红白，向释迦牟尼佛所。是诸菩萨摩诃萨及诸天所散诸华，于三千大千世界虚空中，化成四柱大台，种种异色，庄严分明。<br>
      　　是时，释迦牟尼佛众中，有十万亿人皆从座起，合掌白佛言：“世尊，我等于未来世中，亦当得如是法，如今释迦牟尼佛！弟子、侍从、大众、说法亦尔！”<br>
      　　是时，佛知善男子至心，于一切诸法不生不灭、不出不作，得是法忍。佛便微笑，种种色光从口中出。<br>
      　　阿难白佛言：“世尊，何因缘故微笑？”<br>
      　　佛告阿难：“是众中十万亿人，于诸法中得无生忍。是诸人于未来世，过六十八亿劫，当作佛，劫名华积，佛皆号觉华。”　　<br>
      　　【论】问曰：初品中佛已出舌相，今何以重出？<br>
      　　答曰：是事非一日一坐说。前出舌相，为和合大会，度一切众生，舍利弗问，佛答。今此异时，更为余人；须菩提巧说空故，佛命令更说，是故出舌相光明。<br>
      　　问曰：舍利弗智慧第一，竟何所少，而复命须菩提？<br>
      　　答曰：佛弟子众多，一人说已，次命一人；譬如王者，群臣众多，次第共语。<br>
      　　问曰：若尔者，目连、迦葉等甚多，何以不次皆与语？<br>
      　　答曰：此经名智慧，舍利弗智慧第一，是故问。须菩提虽有种种因缘，以二因缘大故：一者、好行无诤定，常慈悲众生，虽不能广度众生，而常助菩萨，以菩萨事问佛；二者、好深行空法，是般若中多说空法，是故命须菩提说。<br>
      　　是舌相光明，诸菩萨来往义，乃至华台供养义，如先说。尔时，众生见是大神通力，所谓十方如恒河沙等世界中诸佛，以诸佛及释迦文佛出无量光明故，众生蒙佛神力，见舌相覆三千大千世界，及闻见诸佛在大众中说法，即得无生法忍。作是愿言：我等未来世神通变化，亦当如今佛。佛知众生得无生法忍，故微笑。笑义，佛答，如先说。是人过六十八亿劫作佛，是人见十方诸菩萨，持七宝华来供养，变成七宝华台；因见是已，其心清净，得无生法忍。是故作佛时，劫名华积，佛皆号觉华。（释第四品，下讫第六品也。）</p>
<div class="jw-bottom">      <li><a href="1163-01.htm">上一部：乾隆大藏经·大乘论·大智度论一百卷（第一卷～第二十卷）</a>
      <li><a href="1163-03.htm">下一部：乾隆大藏经·大乘论·大智度论一百卷（第四十一卷～第六十卷）</a></li></div></div>
     <div class="bottom-bt">乾隆大藏经·大乘论·菩萨生地经</div></span></body></html>
