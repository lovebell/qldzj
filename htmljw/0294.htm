<!DOCTYPE HTML PUBLIC"-//W3C//DTD HTML 4.0 Transitional//EN">
<HTML><HEAD><TITLE>第0294部～佛说龙施菩萨本起经一卷</TITLE>
<meta http-equiv="Content-Type" content="text/html; charset=utf-8" />
<META content="MSHTML 5.00.3700.6699" name=GENERATOR>
<meta name="viewport" content="width=device-width, initial-scale=1" />
<link href="../class/jw.css" rel="stylesheet" type="text/css">
<SCRIPT type=text/javaScript>
function doZoom(size){
document.getElementById('zoom').style.fontSize=size+'px'}
</SCRIPT>
</head>
<body>
<span id="zoom">

<a name="MENU-top"></a>

<div class="top-bt">
<div class="top-left">大乘五大部外重译经·第0294部</div>
<div class="top-center">佛说龙施菩萨本起经一卷</div>
<div class="top-right">西晋三藏法师竺法护译</div></div>
<div class=top-bm>
<div class=bm-bt><div class=bm-jbt>· 经名 · 卷数 · 跋序</li></div><div class=bm-jbt-left><div class=bm-jbtbm>· 品名 · 品数 · 译作者</li></div>
<div class=bm-zt>字体：<A href="javascript:doZoom(18)">大</A> <A href="javascript:doZoom(16)">中</A> <A href="javascript:doZoom(15)">小</A></div></div></div>
<div class=bm-bt><div class=bm-jbt><a href="0294.htm#j0294-1">佛说龙施菩萨本起经</a></div></div></div>
<div class="jwzw">
<div class="jwbt-box"><div class="jwbt"><a name=j0294-1><a href="0294.htm#MENU-top">佛说龙施菩萨本起经</div></div></a></a>
<p>　　闻如是。一时佛游维耶离奈女树园。与大比丘众千二百五十。五千菩萨。及无央数天人。时佛说经众会皆定。龙施菩萨立于佛前作师子吼。嗟叹大乘说前世行。积功累德不惜身命。不计吾我无所希求。白佛言。过去世时有一般遮旬在丛树下。精进行道心无所著。常愍十方人及蠕动之类。行四等心慈悲喜护。常食果蓏而饮泉水。不慕世荣无所贪惜。得五神通以自娱乐。何等为五。眼能彻视。耳能彻听。身能飞行。了众人根。自知本末。在其山中。诵习经义昼夜不懈。时有毒蛇。见般遮旬昼夜诵经心大欢悦。前诣般遮旬所稽首作礼。取草用扫含水洒地。供事道人不敢懈慢。常在左侧听经不离。般遮旬所说经。毒蛇辄悉讽诵。如是数月之中转向冬寒。树木华果遂复欲尽。般遮旬心念言。冬寒以至华果以尽无所依怙。我今当还止于人间。便取衣钵即欲发去。毒蛇时见悲泣泪出。白道人言。欲何至乎。道人答曰。寒冷且至亦无屋舍。华果复尽无以自活。故相舍去欲入郡国。毒蛇闻之益甚悲哀。白道人言。道人在此如依太山。昼夜乐法其心不倾。今舍我去无所恃怙。愿见愍伤我身可怜。道人答曰。吾有四大常当衣食以自住立。今此山中亦无供具。虽有慈心不能自在。毒蛇白曰。今此山中树木参天泉水流行。百鸟嘤嘤甚可娱乐何为舍焉。唯愿道人勿见弃捐。今虽当去。欲从其后奉侍道人。不敢住留。在此愁思但有死忧。道人答曰。卿为毒蛇众人所憎。见者欲害无有爱乐。或于道中虎狼毒虫。蜚鸟走兽共害汝身。今实悢悢无有已。已虽有是心不得自在。愿卿住此思道念德。精进自守忍诸困厄。若前强健后年复会。道人悲泣收泪而去。毒蛇涕零不能自止。贪见道人无有极已。便即上树遥望道人。观视若行察其所避。道人不现转复上行。适复不现上尽树头。遥望道人遂远不现。毒蛇益悲自责悔言。身罪所致失善道人。前世愚痴多犯众恶。淫劮嗔恚闇冥放逸。懈怠无知不奉精进。迷乱不止其心不一。不值佛世远离正法。失大智慧违远至明。从苦入苦离波罗蜜。堕于五道虫蛾蚤虱。今受蛇身为人所憎。皆是身过不由他人。天上世间豪贵无常。何况我此含毒之身。展转生死譬如车轮。尔时毒蛇自说瑕恶。身意静然但还自责。今此危身不足贪惜。不顾躯命此无所著。便从树上自投于下。未及至地。堕树岐间身绝两分。便即命过生兜术天。得见光明即自思惟。便识宿命。我在世时身为毒蛇。奉侍道人行正远邪。精进不懈伏恶心魔。视其身命譬如土沙。知命非常自投树下。于彼寿终来生此上。便于天上从诸玉女及与天子各持香华散毒蛇上。便自说言。今此蛇身虽为毒恶。于我大厚终不为薄。精进行法心无所著。绝其寿命得上为天。今故来下欲报其恩。便复行诣般遮旬所。稽首作礼供养华香。嗟叹功德皆共称誉。今此道人无有等侣。行大慈悲无有亲疏。教授一切令离三涂。本为毒蛇视如赤子。忧念一切此功德大。欲报其恩何时能达。适说是已便还去上兜术天。</p>
                      <p>　　皆从诸天人　　行诣弥勒前<br>
　　俱稽首作礼　　其心悉等平<br>
　　见弥勒欢喜　　礼毕住一面<br>
　　弥勒为说法　　皆得无从生<br>
　　天上寿终后　　来生于世间<br>
　　长者须福家　　作女意甚明<br>
　　端名曰龙施　　除去诸欲情<br>
　　时佛来诣舍　　眉间放光明<br>
　　时女在浴室　　志意用愕惊<br>
　　便即上楼观　　见佛功德正<br>
　　诸根悉寂定　　三十二相明<br>
　　女心即欢喜　　今逮得安宁<br>
　　当供养佛法　　便发菩提心<br>
　　时魔闻知之　　心中为愁思<br>
　　此女发道意　　尽我境界人<br>
　　已下变为父　　具说艰恼事<br>
　　佛今现在世　　功德甚尊特<br>
　　菩萨多勤苦　　罗汉疾易得<br>
　　时女即对曰　　父言无义理<br>
　　佛智譬虚空　　罗汉如芥子<br>
　　犹是以观之　　小道无高士<br>
　　佛德如巨海　　度人无极已<br>
　　时魔谓女言　　汝今何愚痴<br>
　　菩萨甚勤苦　　得道无有期<br>
　　假使欲得佛　　当不惜躯命<br>
　　从楼自投地　　乃知女妙英<br>
　　精进无所著　　可得无上正<br>
　　时女住栏边　　向佛叉手言<br>
　　我用一切故　　愿佛知我诚<br>
　　便自投楼下　　逮得无从生<br>
　　变为男子形　　阿难乃怖惊<br>
　　叉手正衣服　　白佛天中天<br>
　　今我意甚怪　　此为何等焉<br>
　　一切皆愚痴　　愿佛现大明<br>
　　时佛告阿难　　汝见此女不<br>
　　自投于虚空　　转作男子身<br>
　　不独今弃躯　　前世亦复尔<br>
　　已更事万佛　　精进无懈止<br>
　　却后当来世　　供养如恒沙<br>
　　便当得作佛　　号名曰龙上<br>
　　在第一大会　　度脱诸天人<br>
　　其数难屡陈　　譬之如浮云<br>
　　尔时佛治世　　快乐无有极<br>
　　饮食皆自然　　譬如忉利天<br>
　　于是龙施身　　住立在佛前<br>
　　报其父母言　　听我作沙门<br>
　　父母即听之　　侍从五百人<br>
　　及八百天神　　皆发无上心<br>
　　尔时魔愁毒　　悔恨无所陈<br>
　　龙施白佛言　　愿愍一切人<br>
　　为断十二海　　除去诸苦辛<br>
　　用众愚痴故　　多说大珍宝<br>
　　时佛便讲法　　五百侍从人<br>
　　皆得无从生　　及八百诸天<br>
　　得不起法忍　　彼时龙施身<br>
　　便住于佛前　　自说过世行<br>
　　求道甚苦勤　　不用己身故<br>
　　但为一切人　　如来之功德<br>
　　不可具说陈　　尔时般遮旬<br>
　　今则是世尊　　其毒蛇之躯<br>
　　今是龙施身　　时五百玉女<br>
　　今是五百人　　八百诸天子<br>
　　共志无等伦　　菩萨所示现<br>
　　犹为有所因　　欲叹其功德<br>
　　终无能尽焉　　彼龙施菩萨<br>
　　作师子吼时　　无数诸天人<br>
　　皆发无上真　　一切皆欢喜<br>
　　作礼于佛前</p>
                      <div class="jw-bottom">
       <li><a href="0293.htm">上一部：乾隆大藏经·大乘五大部外重译经·佛说龙施女经一卷</A>
      <li><a href="0295.htm">下一部：乾隆大藏经·大乘五大部外重译经·佛说八吉祥神咒经一卷</a></li></div></div>
     <div class="bottom-bt">乾隆大藏经·大乘五大部外重译经·佛说龙施菩萨本起经</div></span></body></html>
