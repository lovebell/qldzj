<!DOCTYPE HTML PUBLIC"-//W3C//DTD HTML 4.0 Transitional//EN">
<html>

<head>
<title>第0083-06部～大方广佛华严经六十卷（第五十一卷～第六十卷）</title>
<meta http-equiv="Content-Type" content="text/html; charset=utf-8" />
<meta content="Microsoft FrontPage 4.0" name="GENERATOR">
<meta name="ProgId" content="FrontPage.Editor.Document">
<meta name="viewport" content="width=device-width, initial-scale=1" />
<link href="../class/jw.css" rel="stylesheet" type="text/css">
<SCRIPT type=text/javaScript>
function doZoom(size){
document.getElementById('zoom').style.fontSize=size+'px'}
</SCRIPT>
</head>

<body>
<span id="zoom">

<a name="MENU-top"></a>

<div class="top-bt">
<div class="top-left">大乘华严部·第0083部</div>
<div class="top-center">大方广佛华严经六十卷（第五十一卷～第六十卷）</div>
<div class="top-right">东晋天竺三藏佛驮跋陀罗等译</div></div>
<div class=top-bm>
<div class=bm-bt><div class=bm-jbt>· 经名 · 卷数 · 跋序</li></div><div class=bm-jbt-left><div class=bm-jbtbm>· 品名 · 品数 · 译作者</li></div>
<div class=bm-zt>字体：<A href="javascript:doZoom(18)">大</A> <A href="javascript:doZoom(16)">中</A> <A href="javascript:doZoom(15)">小</A></div></div></div>
<div class=bm-bt><div class=bm-jbt><a href="0083-06.htm#j0083-06-1">大方广佛华严经卷第五十一</a></div><div class=bm-jbt-left>
<div class=bm-jbtbm><a href="0083-06.htm#j0083-06-2">入法界品第三十四之七</a></div>
</div></div><div class=bm-bt><div class=bm-jbt><a href="0083-06.htm#j0083-06-3">大方广佛华严经卷第五十二</a></div><div class=bm-jbt-left>
<div class=bm-jbtbm><a href="0083-06.htm#j0083-06-4">入法界品第三十四之八</a></div>
</div></div><div class=bm-bt><div class=bm-jbt><a href="0083-06.htm#j0083-06-5">大方广佛华严经卷第五十三</a></div><div class=bm-jbt-left>
<div class=bm-jbtbm><a href="0083-06.htm#j0083-06-6">入法界品第三十四之九</a></div>
</div></div><div class=bm-bt><div class=bm-jbt><a href="0083-06.htm#j0083-06-7">大方广佛华严经卷第五十四</a></div><div class=bm-jbt-left>
<div class=bm-jbtbm><a href="0083-06.htm#j0083-06-8">入法界品第三十四之十</a></div>
</div></div><div class=bm-bt><div class=bm-jbt><a href="0083-06.htm#j0083-06-9">大方广佛华严经卷第五十五</a></div><div class=bm-jbt-left>
<div class=bm-jbtbm><a href="0083-06.htm#j0083-06-10">入法界品第三十四之十一</a></div>
</div></div><div class=bm-bt><div class=bm-jbt><a href="0083-06.htm#j0083-06-11">大方广佛华严经卷第五十六</a></div><div class=bm-jbt-left>
<div class=bm-jbtbm><a href="0083-06.htm#j0083-06-12">入法界品第三十四之十二</a></div>
</div></div><div class=bm-bt><div class=bm-jbt><a href="0083-06.htm#j0083-06-13">大方广佛华严经卷第五十七</a></div><div class=bm-jbt-left>
<div class=bm-jbtbm><a href="0083-06.htm#j0083-06-14">入法界品第三十四之十三</a></div>
</div></div><div class=bm-bt><div class=bm-jbt><a href="0083-06.htm#j0083-06-15">大方广佛华严经卷第五十八</a></div><div class=bm-jbt-left>
<div class=bm-jbtbm><a href="0083-06.htm#j0083-06-16">入法界品第三十四之十四</a></div>
</div></div><div class=bm-bt><div class=bm-jbt><a href="0083-06.htm#j0083-06-17">大方广佛华严经卷第五十九</a></div><div class=bm-jbt-left>
<div class=bm-jbtbm><a href="0083-06.htm#j0083-06-18">入法界品第三十四之十五</a></div>
</div></div><div class=bm-bt><div class=bm-jbt><a href="0083-06.htm#j0083-06-19">大方广佛华严经卷第六十</a></div><div class=bm-jbt-left>
<div class=bm-jbtbm><a href="0083-06.htm#j0083-06-20">入法界品第三十四之十六</a></div></div></div></div>
<div class="jwzw">
<div class="jwbt-box"><div class="jwbt"><a name=j0083-06-1><a href="0083-06.htm#MENU-top">大方广佛华严经卷第五十一</div></a></a>
<div class="jwbtbm"><a name=j0083-06-2><a href="0083-06.htm#MENU-top">入法界品第三十四之七</div></div></a></a>
<p>　　尔时善财童子。一心正念彼优婆夷。是我真善知识。念彼正教。念彼所说。念彼所发。念彼所开。念彼示现。念彼所叹。念彼所明。念彼广演。念彼修习。随顺思惟。修遍修寂静寂灭。照明观察。渐渐经由城邑聚落。于日没时入知足城。周遍推求随顺一切众生外道。今在何所。于中夜时。见彼城北有一大山。光明照耀如日初出。尔时善财。天明出城登彼山上。遥见外道静处经行。成就妙色超逾梵王。一万梵天眷属围绕。往诣其所。头面礼足。却住一面。白言大圣。我已先发阿耨多罗三藐三菩提心。而未知菩萨云何学菩萨行修菩萨道。答言。善哉善哉。善男子。乃能发阿耨多罗三藐三菩提心。善男子。我已安住至一切处菩萨之行。成就普观三昧法门无依无作神足。以平等般若波罗蜜光明。观察分别一切诸趣。一切众生。死此生彼流转诸有。种种杂类形色好丑。种种欲乐诸趣受生。所谓天龙夜叉乾闼婆阿修罗迦楼罗紧那罗摩睺罗伽。地狱饿鬼畜生。阎罗王处人非人处。彼诸众生或着邪见。或好二乘。或乐大乘。以妙智慧种种方便。饶益众生。或教世间种种技艺。欲令众生得诸巧术陀罗尼门。或以四摄摄取众生。欲令一切得萨婆若。或叹诸波罗蜜。欲令众生得一切智回向。或叹发菩提心。欲令众生于诸善根不可沮坏。或叹菩萨行。欲令众生严净佛刹。满足大愿教化众生。或说厌离法。欲令众生知恶行果受三涂苦。或说净法。欲令众生发欢喜心。于诸佛所植众德本。得一切智果。或叹如来应供等正觉。欲令众生发弘誓愿。一向专求清净法身。或叹如来功德。欲令众生一向乐求佛无坏身。或叹如来无比妙法。欲令众生得佛一切无坏功德。复次善男子。此知足城内。一切人民男女长幼。随其所应我悉化度。彼诸众生莫知我谁。此阎浮提九十六种外道邪见。我悉为彼种种说法断其邪见。三千大千世界。乃至十方一切世界诸众生海。以种种智方便法门。种种诸事色像音声。化度饶益。亦复如是。善男子。我唯知此菩萨至一切处行法门。诸大菩萨身与一切众生数等。悉得分别一切众生身三昧。出生变化轮。遍游一切世界。一切诸趣。普现十方一切众生前。其有见者乐观无厌。悉能长养一切善根。住一切劫不舍大愿。得因那罗庄严光明之行。不着一切。专求实义。随顺众生。三世平等。照无我界。具足无尽大悲之藏。我当云何能知能说彼清净行功德智慧。善男子。于此南方。有一国土。名甘露味。彼有长者。名青莲华香。汝诣彼问。云何菩萨学菩萨行修菩萨道。时善财童子。头面敬礼彼外道足。绕无数匝辞退南行。<br/>　　尔时善财童子。不惜身命不着财宝。远离炽然不着诸趣。不着世间五欲快乐。不着眷属势力自在。常乐化度一切众生。严净一切诸佛世界。恭敬供养一切诸佛。心无厌足。知一切法真实之相。欲得一切菩萨功德巨海满足大愿。于一切劫修菩萨行诣一切佛及眷属海。入一切菩萨三昧。悉能显现一切菩萨神力自在。于一毛孔见一切佛。心无厌足。悉闻受持一切诸佛正法轮云。心无厌足。专求此等一切菩萨诸佛功德。渐渐游行。至甘露味国。诣青莲华香长者所。头面礼足。绕无数匝。于一面住。白言大圣。我已先发阿耨多罗三藐三菩提心。向无上道。志求一切诸佛智慧。欲满一切诸佛大愿。欲净一切诸佛色身。欲见一切诸佛法身。欲知一切诸佛智身。欲净满一切菩萨诸行。欲照一切菩萨诸三昧门。欲成就一切菩萨诸陀罗尼。欲悉除灭一切障碍。欲遍游一切诸佛世界。而未知菩萨云何学菩萨行修菩萨道。生一切智。答言。善哉善哉。善男子。乃能发阿耨多罗三藐三菩提心。善男子。我能善知一切诸香。一切和香。一切熏香。一切涂香一切末香。一切香王。一切天香龙夜叉乾闼婆阿修罗迦楼罗紧那罗摩睺罗伽人非人等香。除灭一切众疾病香。灭忧恼香。生一切众生诸喜乐香。长养诸烦恼香。除灭诸烦恼香。喜乐无为香。厌离有为香。放逸香。不放逸香。念诸佛香。顺正法香。贤圣人香。分别一切诸菩萨香。一切菩萨地一切菩萨住香。如是等香。我悉了知。彼香生起。所行成就。具足清净安隐。方便境界。行业根本。皆悉了知。善男子。人中有香。名大象藏。因龙斗生。若烧一丸。兴大光网云。覆甘露味国。七日七夜降香水雨。若着身者身则金色。若着衣服宫殿楼阁。亦悉金色。若有众生得闻此香。七日七夜欢喜悦乐。灭一切病无有枉横。远离恐怖危害之心。专向大慈普念众生。我知彼已而为说法。令无量众生。于阿耨多罗三藐三菩提。得不退转。<br/>　　善男子。复有香。名牛头栴檀。从离垢山生。若以涂身火不能烧。复有香。名不可坏。从大海生。若以涂身。出妙音声降伏怨敌。复有香。名莲华黑沉水。从阿耨达池四岸边生。若烧一丸。悉能普熏阎浮提界。若有众生得闻此香。离一切恶具清净戒。复有香。名曰明相。从雪山王生。若有众生闻此香者。离诸垢染心得清净。而为说法。令彼悉得菩萨离垢圆满三昧。复有香。名曰海藏。从罗刹国生。应转轮王。若烧一丸。令四种兵列住虚空。复有香。名清净庄严。从善法堂生。若烧一丸。悉令诸天得念佛三昧。复有香。名曰净藏。从夜摩天生。若烧一丸。令彼诸天皆悉云集。诣夜摩王听受正法。复有香。名先陀婆。从兜率天生。常在补处菩萨座前。若烧一丸。兴大香云。普覆十方一切法界。雨无量庄严。供一切佛及其眷属。复有香。名曰转意。从化自在天生。若烧一丸。于化自在天。七日七夜雨庄严雨。善男子。我唯知此香。诸大菩萨远离一切不善习气。永离五欲。灭除烦恼降伏众魔。断一切缚离三有趣。智慧妙香而自庄严。一切世间无所染着。具足成就无碍戒香。除灭障碍。智慧境界通达无滞。心常平等。我当云何能知能说彼功德行。清净戒门。身口意业离一切恶。善男子。于此南方有城。名曰楼阁。彼有海师。名曰自在。汝诣彼问。云何菩萨学菩萨行。修菩萨道。时善财童子。头面敬礼彼长者足。绕无数匝辞退南行。<br/>　　尔时善财童子。向楼阁城。观察正道。专求正道。观夷险道。垢净道。安危道。复作是念。因善知识。得菩萨道诸波罗蜜道。摄取众生入无碍法界。随顺一切众生。除灭一切烦恼炽然一切邪见。拔一切不善刺。度一切生死海。必至一切智城。何以故。因善知识。得一切善根。因善知识。得一切智。作是念已。渐渐游行至楼阁城。周帀推求自在海师。见在海岸船舶处住。十万商人及无量众。而围绕之。欲闻胜法。入大海法。佛功德海法。往诣其所。头面礼足。却住一面。白言大圣。我已先发阿耨多罗三藐三菩提心。而未知菩萨云何学菩萨行修菩萨道。答言。善哉善哉。善男子。乃能发阿耨多罗三藐三菩提心。能咨问我大乘妙宝。度生死海到一切智洲。得不可坏摩诃衍法。离二乘难住寂灭乐。远离生死洄澓流渊。逮得菩萨至处道法陀罗尼轮。菩萨庄严道。萨婆若波浪。成就普法门。于一切法无所障碍。度一切智海。善男子。我成就大悲幢净行法门。在此海边楼阁城中。为贫穷者修诸苦行。欲令一切随意所求。悉充足已广为说法。皆令欢喜发起善根。长养功德智慧之藏。利菩萨根。发菩提心。净菩萨直心。增益菩萨深心。出生长养大悲之力。除生死苦。游生死海。而无疲倦。摄取众生海。令住功德海。得一切法智海光明。见一切佛海。度一切智海。善男子。我住此城。如是思惟。如是正念。饶益众生。善男子。我知海中一切宝洲。一切宝相。一切生宝。一切净宝及不净宝。知一切宝价。一切宝器。知一切宝随所应用。知作一切宝。知一切宝境界。知一切宝光明。知一切龙宫殿灭一切龙难。知一切罗刹宫殿灭一切罗刹难。知一切大身众生宫殿灭一切大身众生难。知趣知舍洄澓恐怖能离波浪。知相水色。知日月星宿。知诸算数。知昼知夜。知刹那罗婆摩睺妬路。知去知住安危之法。知海船舶牢不牢法。明候风相。而回转之。了所至处。善男子。我已成就如是智慧。利益众生故。入于大海。因为说法。悉令欢喜离生死怖。入一切智海。竭爱欲海。逮得三世光明智海。度一切苦海。清净一切众生心海。严净一切诸佛刹海。遍游一切十方界海。无所障碍。知一切众生诸根愿海。随顺一切众生行海。知一切众生随所应海。善男子。我成就此大悲幢净行法门。若有见闻忆念我者。皆悉不虚。善男子。我唯知此法门。诸大菩萨行于生死烦恼大海。无所染着。离邪见海。入实法海以善方便摄众生海。住一切智海。灭一切众生诸放逸海。善分别知时非时海。善方便知化众生海。未曾失时。我当云何能知能说彼功德行。善男子。于此南方有城。名曰可乐。彼有长者。名无上胜。汝诣彼问。云何菩萨学菩萨行修菩萨道。时善财童子。头面礼足绕无数匝。悲泣流泪辞退南行。<br/>　　尔时善财童子。增广大慈大悲润泽。长养功德智慧庄严。离烦恼垢。入平等法。心不放逸拔不善刺灭一切障精进坚固修习菩萨不可思议三昧。慧光普照寂静快乐。功德水池解脱华敷。满足大愿。充满法界无所障碍。趣一切智。一向专求菩萨正道。渐渐游行至可乐城。周遍推求无上胜长者。城东有林。名离忧恼妙庄严幢。时彼长者在此林中。无量长者周匝围绕。理断国事。因为说法。离我我所及一切有。远离嫉妒。清净心海。安住净心。常见诸佛。得无垢信力。受诸佛法。起菩萨力。行菩萨行。出生菩萨诸三昧力。显现菩萨诸智慧力。演说菩萨正念之力。乐发无上菩提之心。尔时善财。诣长者所。以敬法故。五体投地。良久乃起。白言大圣。我是善财。我是善财。我已先发阿耨多罗三藐三菩提心。而未知菩萨云何学菩萨行修菩萨道。教化众生。常见诸佛。咨问正法悉能受持诸佛法云。专向一切诸方便门。于一切世界一切劫中。行菩萨行。知一切佛自在神力。能受一切诸佛所持。得诸佛力。时彼长者。告善财言。善哉善哉。善男子。乃能发阿耨多罗三藐三菩提心。善男子。我成就至一切趣菩萨净行庄严法门。无依无作神足之力。善男子。何等为至一切趣菩萨净行庄严法门。善男子。此三千大千世界一切阿修罗世间。一切迦楼罗。地狱饿鬼。夜叉罗刹。鸠槃茶乾闼婆。人非人等世间。三十三天。须夜摩天。删兜率天。乃至魔天世间。欲界所住一切生趣。一切天宫。一切龙宫。一切夜叉乾闼婆阿修罗迦楼罗紧那罗摩睺罗伽等宫。人中国土城邑聚落。于中说法。灭除诤讼诸恚害心。悉解系缚皆令出狱。离诸恐怖。灭不善业杀害众生乃至邪见。断诸王事及国土事。远不善法。悉令众生除灭诸恶。教以巧术及种种论。饶益一切皆令欢喜。随顺一切诸外道众。现胜妙智远离邪见乐于佛法。乃至梵天。广为说法。如此三千大千世界。乃至十方不可说不可说亿那由他佛刹微尘等世界中。广说正法。所谓佛法。菩萨法。众生法。声闻法。缘觉法。说地狱饿鬼畜生阎罗趣法。现恶道苦。说诸天趣。现诸天乐。说世间法。离世间法。显菩萨道离生死恶。说一切智诸妙功德。灭愚痴苦及诸障碍。欲令众生得离世乐。离诸虚妄解真实法。远离恶业灭诸烦恼。转净法轮。善男子。我唯知此至一切趣菩萨净行庄严法门。无依无作神通之力。诸大菩萨具足成就诸神通明佛刹等身。得普眼地。知语言道神力自在。具足智慧离诸诤讼。逮得大人广长舌相。出微妙音无能坏者。分别一切三世诸佛。亦无二想。明净智慧照三世法。境界无量净如虚空。我当云何能知能说彼功德行。善男子。于此南方。有一国土。名曰难忍。城名迦陵伽婆提。有比丘尼。名师子奋迅。汝诣彼问。云何菩萨学菩萨行修菩萨道。时善财童子。头面敬礼彼长者足。绕无数匝。眷仰观察。辞退南行。<br/>　　尔时善财童子。渐渐游行至彼国城。周遍推问彼比丘尼。时有无量男女大众。答善财言。此比丘尼今在王园日光林中。以法饶益一切众生。尔时善财。诣彼园林周遍观察。见一大树名曰满月。放大光明照百由旬。复见大树名曰普覆。其形如盖放青光明。复见华树名曰华藏。高如雪山雨众华云。如天帝释波利质多罗树。复见大树名曰柔软。光明普照常有果实。复见大树名曰明净。不可譬谕。摩泥庄严。出阿僧祇清净妙宝。复见衣树。出阿僧祇妙宝衣藏。复见欢喜树。自然演出微妙音声。复见普庄严香熏树。出一切香。普熏十方无所障碍。复见彼园泉流渊池。栴檀行树周匝围绕。七宝栏楯以为庄严。黑栴檀泥凝停其底。布以金沙。八功德水充满其中。优钵罗。钵昙摩。拘牟头。分陀利华。敷荣鲜茂遍覆其上。宝树周遍端严殊妙。一一树下。各敷无量师子之座。布以宝衣。熏以众香。张众宝帐。白净宝网罗覆其上。金铃网中出妙音声。或有树下敷莲华藏师子之座。或有树下敷香藏座。或有树下敷龙庄严藏座。或有树下敷宝聚师子座。或有树下敷明净普照藏座。或有树下敷师子乐藏座。彼一一座。各有十万宝师子座眷属围绕。无量庄严。散无量宝充满其中如海宝洲。宝衣布地柔软妙好。蹈则没足。举则还复。异类众鸟出和雅音。超越帝释欢喜之园。种种华树常雨华云。超胜帝释照明之园。妙香普熏。超于帝释善法讲堂。宝树乐树出微妙声。超过善口天女歌音。无量百千楼阁庄严。观者无厌。超逾帝释善现大城。此园一切诸庄严具。如梵天宫众生乐见。尔时善财。见此园林。皆是菩萨业行所成。出诸世间善根所起。供养不可思议诸佛所得。无能坏者。此皆师子奋迅比丘尼。了法如幻。长养功德藏善根所成。三千大千世界天龙八部无量众生。悉入此园而不迫迮。何以故。此比丘尼不可思议威神力故。尔时善财。见比丘尼遍处一切宝师子座。端严姝妙威仪庠序。其心寂静调伏诸根。譬如龙象。如澄净渊。如意宝珠。五欲不染犹如莲华。心无所畏如师子王。安住净戒不可倾动如须弥山。灭除众生诸烦恼热如凉香王。灭除众病如良药王。见者不虚。如婆楼那天。长养善根。犹如良田。见处一座。净居天众眷属围绕。为说不尽法门。又见处座。悦乐梵等梵众围绕。为说普妙音声法门。又见处座。无量他化自在天王等。天子天女眷属围绕。为说菩萨清净自在法门。又见处座。化自在天王等。天子天女眷属围绕。为说清净一切庄严法门。又见处座。删兜率天王等。天子天女眷属围绕。为说心藏旋复法门。又见处座。夜摩天王等。天子天女眷属围绕。为说无量庄严法门。又见处座。释天王等。天子天女眷属围绕。为说厌离法门。又见处座。娑伽罗龙王。十光明龙王。难陀跋难陀龙王。摩那斯龙王。伊那槃那龙王。阿耨达龙王等龙子龙女眷属围绕。为说善方便救护众生法门。又见处座。提头赖吒天王等乾闼婆男女。眷属围绕。为说无尽法门。又见处座。摩睺罗伽。阿修罗王等。眷属围绕。为说法界方便智庄严法门。又见处座。大势力迦楼罗王等。眷属围绕。为说于生死海无畏法门。又见处座。屯紧那罗王等。眷属围绕。为说佛行光明法门。又见处座。云山摩睺罗伽王等。眷属围绕。为说佛喜法门。又见处座。无量男子女人童男童女眷属围绕。为说胜趣法门。又见处座。常夺众生命罗刹王等。眷属围绕。为说起大慈大悲法门。又见处座。乐声闻者眷属围绕。为说胜智光明法门。又见处座。乐缘觉者眷属围绕。为说明净如来功德光明法门。又见处座。乐大乘者眷属围绕。为说普门三昧智慧光明法门。又见处座。初发心菩萨眷属围绕。为说一切佛大愿法门。又见处座。二地菩萨眷属围绕。为说离垢三昧法门。又见处座。三地菩萨眷属围绕。为说寂静庄严法门。又见处座。四地菩萨眷属围绕。为说一切智势力境界法门。又见处座。五地菩萨眷属围绕。为说净心华藏法门。又见处座。六地菩萨眷属围绕。为说明净藏法门。又见处座。七地菩萨眷属围绕。为说普地藏法门。又见处座。八地菩萨眷属围绕。为说法界法身境界法门。又见处座。九地菩萨眷属围绕。为说无有无著庄严法门。又见处座。十地菩萨眷属围绕。为说无碍三昧法门。又见处座。金刚力士眷属围绕。为说智慧金刚法门。见处如是等一切诸座。一切诸趣。一切众生。眷属围绕。种善根者为说善根。长善根者为说增长一切善根。随其所应而为说法。乃至于阿耨多罗三藐三菩提。得不退转。何以故。此比丘尼成就百万阿僧祇般若波罗蜜门故。所谓普眼般若波罗蜜门。说一切佛法般若波罗蜜门。分别法界般若波罗蜜门。坏散一切障碍般若波罗蜜门。出生长养一切众生善法般若波罗蜜门。胜庄严般若波罗蜜门。无碍藏般若波罗蜜门。法界圆满般若波罗蜜门。清净心藏般若波罗蜜门。一切众生乐藏般若波罗蜜门。得如是等百万阿僧祇般若波罗蜜门。于此园中。所有众生。皆于阿耨多罗三藐三菩提。得不退转。尔时善财。见师子奋迅比丘尼诸奇特事。所谓园林资生之具。经行威仪。宝师子座。大众眷属。诸妙功德。神力自在。微妙音声。如是一切诸奇特事。又闻微妙清净音声。宣扬赞叹不思议法。无量法云之所润泽。身心柔软。五体投地。恭敬礼已。将欲绕旋。见比丘尼遍一切座。自见己身及无量众树木园林。皆悉右旋。绕无数匝。如是见已。合掌恭敬于一面住。白言大圣。我已先发阿耨多罗三藐三菩提心。而未知菩萨云何学菩萨行修菩萨道。唯愿大圣。为我解说。善男子。我成就菩萨一切智底法门。大圣。如此法门体性云何。善男子。此法门者。智光庄严。于一念中普照三世。大圣。此智光庄严法门境界云何。善男子。入此法门。现前正受一切法林三昧时。十方一切世界诸佛。处兜率天者。于彼一一佛所。从其自身。出生不可说不可说佛刹微尘等摩[少/兔]摩身。恭敬礼拜。又賷不可说不可说佛刹微尘等华香璎珞。诸妙宝鬘。末香涂香。衣盖幢幡种种宝华云。乃至一切庄严具云。宝网宝帐庄严网等种种宝座。以如是等诸供养具。供养如来。如兜率天所兴供养。降神母胎。出生在宫。舍家学道。诣菩提树。成最正觉。转净法轮。在诸天上人非人中。乃至般涅槃所兴供养。亦复如是。若有众生。知我供养。皆于阿耨多罗三藐三菩提。得不退转。其有众生来至我所。即为彼说般若波罗蜜。我不起众生想。不取众生想。知一切语言而不着语言。见一切佛不取佛想。深解法身故。受持一切诸佛法轮。而亦不取法轮之想。解了诸佛真实相故。于念念中。悉能充满一切法界。而亦不取法界之想。了一切法犹如幻故。善男子。我唯知此菩萨一切智底法门。诸大菩萨究竟法界一切无著。一身结跏趺坐充满法界。于自身内。悉能显现一切佛刹。于一念中。悉能往诣一切佛所。于自身内。悉能显现诸佛神力。能以一毛举不可说不可说诸佛世界。于一一毛孔。现不可说不可说世界成败。于一念中。摄取不可说不可说众生。于一念中。摄取不可说不可说劫。我当云何能知能说彼功德行。善男子。于此南方。有一国土。名曰险难。城名宝庄严。有一女人。名婆须蜜多。汝诣彼问。云何菩萨学菩萨行修菩萨道。时善财童子。头面敬礼比丘尼足。绕无数匝。眷仰观察。辞退南行。<br/>　　尔时善财童子。大慧光明以照其心。具足长养一切种智。一心思惟诸法实相。建立一切语言陀罗尼藏。广修受持一切法轮陀罗尼。为众生归长大悲力。方便观察一切种智。满法界等清净大愿。明净慧光普照十方生。一切庄严诸通明力。充满十方一切世界。究竟成满菩萨诸业。渐渐游行。至险难国宝庄严城。推问婆须蜜多女。今在何所。尔时有人。不知彼女深智慧者。作如是念。今此童子威仪庠序。其心寂静调伏诸根。远离放逸颠倒惑乱。念慧现前视瞻详审。言音和雅不着形色。正念思惟甚深法相。远离懈倦心如大海。此非染欲颠倒之人。无情欲想。不没欲泥。不随诸根。行出魔界。不服五欲。不为一切诸魔所缚。所不应作已能不为。有何等意而求此女。其中有人。先知彼女有智慧者。作如是言。善哉。童子。得大善利。乃能推求深智女人。当知童子。一向求佛。悉欲摄取一切众生拔诸欲剌坏散净想。善男子。今此女人。在此城中深宫之内。尔时善财闻此语已。心大欢喜往诣其门见彼宫宅严饰广大。十重宝墙周匝围绕。列植十行宝多罗树。十重深堑。八功德水充满其中。底布金沙。妙宝莲华。优钵罗。钵昙摩。拘牟头。分陀利。敷荣鲜茂弥覆水上。出微妙香。能转人心不生垢染。众宝宫殿台观楼阁。阿僧祇宝以为严饰。绀琉璃地洒以香水。熏以沉香。涂以栴檀。宝网罗覆。阎浮檀金以为垂铃。出和雅音。散众宝华犹如降雪。诸妙庄严说不可尽。金刚摩尼真珠宝藏充满宅内。十种园林以为庄严。尔时善财见彼女人处宝师子座。颜貌端严妙相成就。身如真金目发绀色。不长不短。不白不黑。身分具足。一切欲界无与等者。何况有胜。言音婉妙世无伦匹。善知字论技艺诸论。成就幻智菩萨方便。以阿僧祇宝庄严其身。宝网罗覆。首冠天冠。大众围绕皆悉修善。同其愿行成就善根不可沮坏。具足无尽功德宝藏。身出光明普照一切。触斯光者欢喜悦乐。身心柔软灭烦恼热。尔时善财头面礼足。绕无数匝。恭敬合掌。于一面住。白言大圣。我已先发阿耨多罗三藐三菩提心。而未知菩萨云何学菩萨行修菩萨道。答言。善男子。我已成就离欲实际清净法门。若天见我我为天女。若人见我我为人女。乃至非人见我。我为非人女。形体姝妙。光明色像殊胜无比。若有众生。欲所缠者。来诣我所。为其说法皆悉离欲。得无著境界三昧。若有见我得欢喜三昧。若有众生。与我语者。得无碍妙音三昧。若有众生。执我手者。得诣一切佛刹三昧。若有众生。共我宿者。得解脱光明三昧。若有众生。目视我者。得寂静诸行三昧。若有众生。见我嚬呻者。得坏散外道三昧。若有众生。观察我者。得一切佛境界光明三昧。若有众生。阿梨宜我者。得摄一切众生三昧。若有众生。阿众鞞我者。得诸功德密藏三昧。如是等类一切众生。来诣我者。皆得离欲实际法门。善财白言。大圣。昔于何所种诸善根。修何等业得此法门。答言。善男子。过去有佛。号曰常住如来应供等正觉。出兴于世。彼佛哀愍饶益诸群生故。入安乐城。足蹈门阃。即时大地六种震动。其城自然奇妙广博众宝庄严。散诸杂华。自然演出娱乐之音。放大光明。一切诸天充满虚空。广说如佛入城经中现奇特事。善男子。我于尔时为长者妇。名曰善女。见如是等诸奇特事。从夫长者出于道巷。奉彼如来妙宝天冠。时文殊师利。为佛侍者。为我说法。发阿耨多罗三藐三菩提心。善男子。我唯知此离欲实际法门。诸大菩萨。成就无量方便智慧广大智藏。智慧境界无能坏者。我当云何能知能说彼功德行。善男子。于此南方有城。名首婆波罗。彼有长者。名曰安住。彼常供养栴檀佛塔。汝诣彼问。云何菩萨学菩萨行修菩萨道。时善财童子。头面敬礼彼女人足。乃至辞退南行。<br/>　　尔时善财童子渐渐游行。至于彼城。诣长者所。乃至白言。大圣。我已先发阿耨多罗三藐三菩提心。而未知菩萨云何学菩萨行修菩萨道。答言。善男子。我已成就不灭度际菩萨法门。住此法门故。普见十方一切世界。去来今佛无涅槃者。除化众生方便灭度。善男子。我开栴檀佛塔户时。念念正受无尽佛性三昧门。于念念中。得无量无边胜妙诸法。白言大圣。此三昧者境界云何。答言。善男子。我入此三昧时。见此世界迦叶佛拘那含牟尼佛。尸弃佛。毗婆尸佛。提舍佛。弗沙佛。无上胜佛。无上莲华佛。见如是等不可说不可说诸佛。阎浮提微尘等佛。乃至不可说不可说佛刹微尘等佛。见此诸佛。从初发心。神力自在。一切大愿清净妙行。诸波罗蜜。次第成就。菩萨诸地。得深法忍。降伏众魔。长养成就自在菩提。净诸佛刹。种种大众。教化众生。放大光明。转净法轮。神力变化。皆悉受持正念思惟。智慧分别。彼诸佛法显现众生。见知未来弥勒佛等一切诸佛。现在卢舍那佛等一切诸佛。亦复如是。如此世界见知十方三世一切诸佛声闻缘觉菩萨。亦复如是。善男子。我唯知此不灭度际菩萨法门。诸大菩萨一念悉知三世诸法念际平等而无有二。住佛所住。于一切劫而无劫想。随顺诸佛平等正法。如来及我一切众生等无有二。净庄严智照三世间。成就诸佛不转威仪。分别一切法界境界。我当云何能知能说彼功德行。善男子。于此南方海上有山。名曰光明。彼有菩萨。名观世音。汝诣彼问。云何菩萨学菩萨行修菩萨道。时善财童子头面敬礼彼长者足。绕无数匝。眷仰观察。辞退南行。</p>
<div class="jwbt-box"><div class="jwbt"><a name=j0083-06-3><a href="0083-06.htm#MENU-top">大方广佛华严经卷第五十二</div></a></a>
<div class="jwbtbm"><a name=j0083-06-4><a href="0083-06.htm#MENU-top">入法界品第三十四之八</div></div></a></a>
<p>　　尔时善财童子。正念思惟彼长者教。随顺菩萨解脱之藏。正念菩萨诸忆念力。欲次第分别一切诸佛及诸佛法。一心正念诸佛法流。忆念受持彼诸佛法。及佛庄严长养菩提。思惟正念一切诸佛不思议业。渐渐游行至光明山。登彼山上周遍推求。见观世音菩萨住山西阿。处处皆有流泉浴池。林木郁茂地草柔软。结跏趺坐金刚宝座。无量菩萨恭敬围绕。而为演说大慈悲经。普摄众生。见已。欢喜踊跃不能自胜。合掌谛观目不暂眴。作如是念。善知识者则是如来。善知识者一切法空。善知识者诸功德藏。善知识者十力妙宝。善知识者难见难遇。善知识者无尽智藏。善知识者功德山王。善知识者开发示导一切智门。能令一切入萨婆若海。究竟清净无上菩提。时观世音遥见善财。告言。善来童子。专求大乘摄取众生。直心深心乐求佛法。长养大悲救护一切。向普贤行。清净成满一切大愿。欲闻受持一切诸佛一切法云。增长善根而无厌足。顺善知识不违其教。从文殊师利智慧功德大海所起。成就善根。得佛势力光明三昧。离懈怠心专求正法常见诸佛。远离众恶修诸善行。智慧成满净如虚空。尔时善财诣观世音。头面礼足绕无数匝。恭敬合掌于一面住。白言大圣。我已先发阿耨多罗三藐三菩提心。而未知菩萨云何学菩萨行修菩萨道。答言。善哉善哉。善男子。乃能发阿耨多罗三藐三菩提心。善男子。我已成就大悲法门光明之行。教化成熟一切众生。常于一切诸佛所住。随所应化普现其前。或以惠施摄取众生。乃至同事摄取众生。显现妙身不思议色摄取众生。放大光网。除灭众生诸烦恼热。出微妙音而化度之。威仪说法。神力自在。方便觉悟。显变化身。现同类身。乃至同止摄取众生。善男子。我行大悲法门光明行时。发弘誓愿。名曰摄取一切众生。欲令一切离险道恐怖。热恼恐怖。愚痴恐怖。系缚恐怖。杀害恐怖。贫穷恐怖。不活恐怖。诤讼恐怖。大众恐怖。死恐怖。恶道恐怖。诸趣恐怖。不同意恐怖。爱不爱恐怖。一切恶恐怖。逼迫身恐怖。逼迫心恐怖。愁忧恐怖。复次善男子。我出生现在正念法门。名字轮法门故。出现一切众生等身。种种方便。随其所应。除灭恐怖而为说法。令发阿耨多罗三藐三菩提心。得不退转。未曾失时。善男子。我唯知此菩萨大悲法门光明之行。诸大菩萨一切普贤大愿成满。究竟成就普贤所行。不断一切诸善根流。不断一切菩萨诸三昧流。一切劫流。修菩萨行未曾断绝顺三世流。善知一切成败诸世界流。断一切众生不善根流。出生一切众生诸善根流。除灭一切诸生死流。我当云何能知能说彼功德行。尔时东方有一菩萨。名曰正趣。来诣此土。住金刚山顶。至此山时。娑婆世界六种震动。众宝庄严。放大光明映蔽日月释梵天龙八部光明。悉如聚墨。普照地狱饿鬼畜生阎罗王处。灭除众苦。断除烦恼及诸病苦。普雨宝雨充满佛刹。乃至普雨一切庄严云雨。供养如来。随其所应示现其身。然后来诣观世音所。时观世音告善财言。善男子。汝见此众中正趣菩萨不。答言。唯然已见。善男子。汝诣彼问。云何菩萨学菩萨行修菩萨道。时善财童子。头面敬礼观世音足。绕无数匝观察无厌。正念圣教深入智海。辞诣正趣。头面礼足右绕毕。恭敬合掌于一面住。白言大圣。我已先发阿耨多罗三藐三菩提心。而未知菩萨云何学菩萨行修菩萨道。<br/>　　善男子。我已成就菩萨普门速行法门。白言大圣。于何佛所得此法门。所从来刹去此几何。发来久如。答言。善男子。此处难知。一切诸天人非人等所不能了。唯精进不退。近善知识。佛所护念。具足善根。净正直心。得菩萨根。开智慧眼。多闻多知。菩萨境界。唯愿大圣。为我解说。我当承佛神力善知识力而得信解。答言。善男子。我所从来刹。名曰妙藏。佛号妙德。于彼佛所得此法门。从彼发来。已经不可说佛刹微尘等劫。于一念中。行不可说佛刹微尘等步。一步过不可说佛刹微尘等世界。所经诸国佛皆现在。以一切菩萨诸供养具而供养之。悉能了知彼世界中诸群生海。分别诸根。随其所应而为说法。放大光网普照十方。出妙音声演说正法。饶益度脱彼诸众生。乃至十方亦复如是。善男子。我唯知此菩萨普门速行法门。诸大菩萨。普于十方无所不至。境界无量无能坏者。清净法身充满法界。分别了知诸众生道。满一切刹顺一切法。等观三世说平等法。随顺世间不著佛道。普至诸道无著无碍。我当云何能知能说彼功德行。善男子。于此南方有城。名婆罗波提。彼有一天。名曰大天。汝诣彼问。云何菩萨学菩萨行修菩萨道。时善财童子。头面敬礼正趣菩萨。绕无数匝。眷仰观察。辞退南行。<br/>　　尔时善财童子。正念思惟菩萨无障碍行。一向专求正趣菩萨智慧境界。出生通明境界一切功德。精进坚固。欢喜无量。得不思议游戏神通。决定了知诸功德地。诸三昧地陀罗尼地。诸大愿地。诸辩才地。具诸力地。渐渐游行至于彼城。推问大天今在何所。时有人言。善男子。在此城内大法堂上。化现其身。大众围绕而为说法。尔时善财往诣其所。头面敬礼彼大天足。绕无数匝。恭敬合掌。于一面住。白言大圣。我已先发阿耨多罗三藐三菩提心。而未知菩萨云何学菩萨行修菩萨道。尔时大天出四长臂。取四海水。澡洗其面。洗已。取诸金华以散善财。作如是言。善男子。菩萨难闻难见。乃是世间奇特之法。诸善男子中分陀利华。为众生归依。摄取饶益载育众生。普照一切。显现正道。远离愚痴。为众生师。救护正法。为众生将救护安隐。悉令得至一切智城。具足成就净身口业。永离众恶。于众生类。常以爱语。随其所应悉现其前。未曾失时。善男子。我已成就菩萨云网法门。白言大圣。此法门者境界云何。尔时大天。于善财前。积天金聚犹若山王。白银琉璃玻璃砗磲码瑙夜光离垢藏宝。明净宝。诸方便门摩尼宝。周罗宝。璎珞宝。吉由罗宝。庄严发宝。庄严童子宝。弥何罗庄严宝。弥拘罗宝。赤真珠宝。庄严一切诸肢节宝。如意珠宝。皆悉积聚犹若山王。一切华。一切香。一切涂香。一切末香。一切鬘。一切衣。一切盖。一切幢。一切幡。一切娱乐具五欲境界。如是等积悉如山王。又复显现阿僧祇诸童女众。语善财言。善男子。汝取此诸物供养如来。惠施一切摄取众生。悉令众生。修檀波罗蜜。学檀波罗蜜。舍离一切。善男子。我以此物教汝惠施。教一切众生亦复如是。悉令众生以无贪善根普熏身心。近善知识。恭敬供养诸佛菩萨。出生长养一切善根。发阿耨多罗三藐三菩提心。复次善男子。若有众生贪五欲者。为彼显现不净境界。若瞋恚放逸憍慢诤讼。如罗刹鬼饮血食肉。悉教彼等修大慈悲。皆令永离瞋恚放逸。若懈怠者。为现水火盗贼恶王怨敌等难。善男子。如是等类诸恶众生种种方便灭不善根长养善根。除灭一切波罗蜜障碍怨敌。具足成满诸波罗蜜。超出障碍得无碍法。善男子。我唯知此菩萨云网法门。诸大菩萨帝释天王。灭一切烦恼阿修罗难。诸菩萨水。灭烦恼火。诸菩萨火。能烧一切众生贪爱。诸菩萨风。能散一切诸染著心。菩萨金刚。摧灭一切吾我之想。我当云何能知能说彼功德行。善男子。此阎浮提内。有一国土。名摩竭提。有道场地神。名曰安住。汝诣彼问。云何菩萨学菩萨行修菩萨道。<br/>　　时善财童子。头面敬礼彼大天足。乃至辞退。趣摩竭国。诣彼道场安住地神。尔时一万地天各作是言。此来童子能摄众生即是佛藏。能破一切众生无明[穀-禾+卵]膜。生法王家。离垢无碍宝缯以冠其顶。智慧宝藏摧外道轮。时安住地天等一万地天。雨众香水以洒其地。扫以香风而以庄严。放大光明。普照三千大千世界。众宝庄严。一切华树开敷鲜茂。一切果树悉成果实。一切泉源河池流相灌注。演出种种娱乐音声。诸天众宝庄严楼阁。异类众鸟皆悉欢喜出哀和音。无量宝藏自然涌出。尔时安住地神。告善财言。善来童子。汝欲自见曾于此处所种善根果报不乎。尔时善财。头面敬礼彼地神足。恭敬合掌于一面住。白言大圣。唯然欲见。时彼地神。即以足指按地。无量阿僧祇那由他宝藏开发显现。善男子。汝昔所种善根果报致此宝藏。自在随汝。善男子。我已成就菩萨不可坏藏法门。我于燃灯佛来。常护菩萨。修菩萨行。深入智慧境界。尽其源底。大愿成满。净菩萨行。出生菩萨一切通明。具足菩萨诸力功德。成就菩萨不可坏法。游诸佛刹。闻一切佛所受记法。转一切法轮。一切修多罗法云。以大法光明教化众生。受持诸佛自在神力。善男子。乃往古世。过须弥山微尘等劫。有劫名庄严。世界名月幢。佛号善眼。于彼佛所得此法门。修习长养净此法门。于其中间。常遇不可说不可说佛刹微尘等佛。彼诸如来。往诣道场自在神力皆悉奉觐。于此佛所修习善根。善男子。我唯知此法门。诸大菩萨。常能随侍一切诸佛。悉闻受持彼诸佛法。深入诸佛秘密教法。于念念中。出净法身等一切佛。佛影藏出一切佛法。所行无坏。我当云何能知能说彼功德行。善男子。此阎浮提有城。名曰迦毗罗婆。彼有夜天。名婆娑婆陀。汝诣彼问。云何菩萨学菩萨行修菩萨道。时善财童子。头面敬礼安住地神。绕无数匝。辞诣彼城。<br/>　　尔时善财童子。正念思惟安住天教菩萨不可坏藏法门。修诸三昧明诸三昧。观察菩萨诸法律仪。菩萨自在游戏神通。观察菩萨一切净法。深入菩萨甚深智慧。究竟菩萨无坏法门。随顺菩萨无坏法门。深入菩萨诸法门海。渐渐游行至于彼城。从东门入中城而住。尔时善财。日没未久。随顺一切菩萨所教。一心欲见婆娑婆陀夜天。于善知识发如来想。普眼境界显现诸方。智慧悉至一切境界。清净法眼普见一切诸法界海。大智慧眼观察十方。见彼夜天。于彼城上虚空中住。处宝楼阁香莲华座。身如真金目发绀色。端严姝妙见者无厌。身服朱衣众宝庄严。顶上结发犹如梵王。于其身上。现一切星宿及其光明。化度无量世界众生。远离恶道。于一毛孔。皆悉睹见所化众生。或有生天。或得声闻缘觉。修菩萨行。种种方便。形色音声。诸语言法。所说正教。化度众生。随所经劫。诸菩萨等。教化众生。悉令修习菩萨诸行。勇猛精进修诸三昧诸神力门。菩萨自在神力境界。菩萨所住。菩萨光明。菩萨奋迅。菩萨法门以化众生。于一毛孔皆悉见闻。尔时善财。见闻此已心大欢喜。头面敬礼彼夜天足。绕无数匝恭敬合掌。于一面住。白言天神。我已先发阿耨多罗三藐三菩提心。信解因善知识得诸佛法。唯愿天神。开示显现一切智道。若有菩萨向此道者得十力地。尔时夜天。告善财言。善哉善哉。善男子。敬善知识随顺其教。若有菩萨随其教者。疾得阿耨多罗三藐三菩提。善男子。我已成就菩萨光明普照诸法。坏散众生愚痴法门。善男子。我于恶众生发大慈心。于不善业众生发大悲心。于修善众生发欢喜心。于善恶众生发无二心。于染污众生发清净心。于邪道众生发正道心。于乐不净众生发乐净心。于乐生死众生发随顺法轮心。于乐声闻缘觉众生发安立一切智道心。善男子。我常如是思惟教化众生。于夜闇人静鬼神盗贼所游行时。比丘离威仪时。重云烟尘昏蔽日月不见色时。若有众生。在城邑聚落山岩旷野。八方大海。乃至一切水陆众生。于此众生。以种种方便灭其恐怖。若有众生。遭于海难云难山难。大风迴復及以波浪。迷惑失道不见边岸。遭如是等种种海难。我于尔时。或作船形。或作马王象王狗王狮子兽王阿修罗王海神王形。作如是等形。方便度脱众生海难。为陆地众生。或作净月及诸星宿。炬火电光诸宝光明。天身光明菩萨光明。以如是等无量方便救护众生。发如是心。我为一切众生常作归依。除灭烦恼。令畏死者得无畏法。令贫穷者皆得富乐。为在山众生。或作果树或作流泉。迦陵频伽鸟等出妙音声。或作山神或作平地。以如是等无量方便度脱众生。发如是心。令诸众生免此山难。又令一切越生死山。为旷野众生。种种方便令其悦乐。入正见道。除灭饥渴。于如是等无量难中。救众生已。复作是念愿令众生速灭众苦。究竟一切安隐智道。见乐著国土众生受诸苦恼。种种方便灭其乐著。作如是念愿。令众生除五阴著。住一切佛萨婆若境。见著聚落众生受诸苦恼。种种方便而为说法。令其厌离以法摄之。复作是念。令一切众生。离六入空聚超出生死。究竟得入一切智城。复次善男子。若有众生。迷于十方。以东为西。以西为东。乃至以上为下。以下为上。为此众生。无量方便断其迷惑。若欲出者开示门户。若失道者示导正路。若欲度者示以津济。无舟楫者而资给之。不知方域示其乐土。以如是等无量方便。显现开道而度脱之。发如是心。我已照除长夜昏冥。世间众事无不宣叙。又令众生永灭痴闇得清净眼。离众生相及诸邪见。常乐我净。计着众生及福伽罗。阴界诸入。不了因果。行不善道。杀害众生。乃至邪见不孝父母。不供养沙门婆罗门。远离正道行不善业。诽谤正道欲坏法轮。毁菩萨众憎恶大乘。不赞菩提毁呰贤圣。行恶人法造五逆业。如是等类诸恶众生。我以明净慧光除其愚闇。令发阿耨多罗三藐三菩提心。究竟普贤菩萨所行。开十力道远离生死。现一切智城。诸佛境界诸佛神通。具足诸力现法持力。安住诸佛平等正法。现一切佛悉同一身。复次善男子。我见贫苦老病众生。种种方便而救济之。复作是念。以无上法摄彼众生。灭诸烦恼令得解脱。离生老病死忧悲苦恼恶道诸难。近善知识深入法界。离诸恶业净佛法身。置无老病死常住法界。复次善男子。我见诸恶众生。远离正道趣于邪径。著诸倒见虚妄迷惑。具行不善身口意业。种种放逸依止恶法。于非正觉为正觉想。于正觉所非正觉想。近恶知识受诸苦恼。我见此已。无量方便除其邪惑安立正见。令于天人最为殊胜。复作是念。令诸众生。得出世间无上正道。不复退转。于一切智。满足普贤菩萨大愿。得一切智。而亦不离菩萨诸地。不坏众生性。尔时夜天。欲重宣明此法门义。承佛神力观察十方。即为善财以偈颂曰。<br/>　　我所成妙法　　知时诸门地<br/>　　照除愚痴闇　　普观一切法<br/>　　无量无数劫　　我常修大慈<br/>　　普覆诸群生　　善财应速具<br/>　　成就大悲海　　出生三世佛<br/>　　除灭一切苦　　善财速究竟<br/>　　佛子心欢喜　　远离世间恶<br/>　　超出三界苦　　受诸贤圣乐<br/>　　远离有为恶　　声闻智解脱<br/>　　满足如来力　　佛子应究竟<br/>　　我以净天眼　　普观十方刹<br/>　　于彼世界中　　见佛处道场<br/>　　相好庄严身　　无量众围绕<br/>　　放大光明海　　普照化众生<br/>　　睹诸群生类　　死此而生彼<br/>　　回流五趣中　　常受无量苦<br/>　　以净天耳海　　普闻十方音<br/>　　一切语言海　　皆悉能受持<br/>　　一切诸如来　　无量微妙声<br/>　　所转净法轮　　悉闻能受持<br/>　　我以净鼻根　　法海中无碍<br/>　　能入诸法门　　善财应究竟<br/>　　我成大人相　　清净广长舌<br/>　　随应演妙法　　佛子应究竟<br/>　　清净妙法身　　三世如如等<br/>　　随其所应化　　一切无不现<br/>　　我心无所染　　清净如虚空<br/>　　普摄一切佛　　而亦无所著<br/>　　了知无量刹　　群生诸心海<br/>　　分别一切根　　远离众虚妄<br/>　　我以神通力　　遍游无量刹<br/>　　普覆一切众　　调伏诸众生<br/>　　智慧如虚空　　无比无尽藏<br/>　　供养诸如来　　饶益一切众<br/>　　清净广智慧　　分别诸法海<br/>　　除灭众生惑　　佛子应究竟<br/>　　通达三世法　　深入诸佛海<br/>　　明了一切法　　无能测量者<br/>　　一一微尘中　　悉见佛刹海<br/>　　又睹诸如来　　此是普力地<br/>　　见卢舍那佛　　道场成正觉<br/>　　十方刹微尘　　悉转正法轮<br/>　　相好自庄严　　犹若普贤身<br/>　　随应受化者　　显现无量身<br/>　　尔时善财童子。白言天神。发阿耨多罗三藐三菩提心。为几时耶。得此法门其已久如乃能如是饶益众生。答言。佛子。乃往古世。过如须弥山微尘等劫。有世界名宝德。劫名寂静。有五百亿佛出兴于世。时有大城。名莲华光。有转轮圣王。名善法度。如圣王法成就七宝。城东有林名曰妙德。于此林中有菩提树。名一切佛自在光明。尔时一切法雷王佛。坐此树下成等正觉。放大光明普照一切世界。王玉女宝。名法慧月莲华光。于彼城内有一夜天。名曰净月。于彼夜时。出微妙音告此玉女。汝应当知。一切法雷王佛。出兴于世。称扬赞叹彼佛功德。显现如来自在神力。发阿耨多罗三藐三菩提心。赞叹普贤菩萨一切愿行。时王玉女。供养彼佛及诸菩萨诸声闻众。善男子。尔时玉女法慧月莲华光者。岂异人乎。我身是也。善男子。我于彼佛种善根力。于须弥山微尘等劫。不堕地狱饿鬼畜生阎罗王处。不生下贱之家。具足诸根除灭众苦。常于天人中胜。不离善知识诸佛菩萨。不生五浊劫中。于彼诸佛菩萨所增长善根。于八十须弥山微尘等劫。安隐快乐。而未满足菩萨诸根。<br/>　　复次善男子。过此须弥山微尘等劫已。复过一万劫。有劫名离忧。世界名离垢胜。有须弥寂静眼如来应供等正觉等五百如来。出兴于世。其佛国土或净或秽。彼世界中有一四天下。名曰离垢。城名庄严。我于尔时。为明胜长者女。名胜慧光。端正姝妙。彼净月天。以本愿力生此城中。复作夜天。名清净眼。时彼夜天。复于中夜来诣我家。显现妙色赞叹如来。又劝导我诣彼如来。放大光明在前引导。我于尔时与父母俱及其眷属。往诣须弥寂静眼如来所。供养恭敬。听佛说法。得菩萨三昧。名曰见佛教化众生明净慧光普照三世。得此三昧已。忆念过去须弥山微尘等劫所见诸佛。又闻彼佛所说经法。得光明普照诸法坏散众生愚痴法门。放大光明。照十佛刹微尘等世界。见彼刹中一切如来。往诣其所。知彼众生诸语言法心根欲性。为彼众生作善知识。随其所应显现其身。于念念中长养此法门。一身充满世界微尘等世界。乃至充满世界海微尘等世界海。悉见彼世界海微尘等世界海中一切如来。往诣其所。彼佛说法我悉闻持。分别了知彼诸如来本事愿海。彼诸如来严净佛刹。我亦严净。于彼世界中。随其所应示现其身化度众生。念念长养于此法门与法界等。善男子。我唯知此光明普照诸法坏散众生愚痴法门。诸大菩萨。究竟无量无边普贤所行。深入法界海。建智慧幢。得诸三昧。游戏神通。大愿成满。守护受持十方世界一切佛法。于念念中。悉能严净一切佛刹。满功德海。于念念中。教化一切诸群生海。智慧净日普照三世一切世界。教化一切众生。离垢净月。除灭一切众生热恼疑惑痴闇。于一切有海。心无所著。演出清净圆满妙音。充满十方一切法界。于一一微尘中。显现一切自在神力。明净慧光普照三世。我当云何能知能说彼功德行。善男子。此阎浮提摩竭提国有一夜天。名甚深妙德离垢光明。汝诣彼问。云何菩萨学菩萨行修菩萨道。尔时善财。即以偈赞彼夜天曰。<br/>　　我见清净身　　相好自庄严<br/>　　如文殊师利　　亦如宝山王<br/>　　具足净法身　　三世悉平等<br/>　　普摄诸群生　　其心无所著<br/>　　放演净光明　　遍照一切趣<br/>　　于一毛孔中　　悉见诸星宿<br/>　　离垢清净心　　如空满十方<br/>　　摄取诸法王　　明净深智慧<br/>　　一一毛孔中　　悉放无量光<br/>　　十方诸佛所　　普雨功德云<br/>　　一一毛孔中　　出诸变化身<br/>　　充满十方界　　方便度众生<br/>　　本为菩萨时　　净不思议刹<br/>　　一一毛孔中　　皆悉得显现<br/>　　若有见闻者　　悉获功德利<br/>　　专求菩萨道　　成就佛菩提<br/>　　若有见闻者　　发大欢喜心<br/>　　远离恶道难　　除灭诸烦恼<br/>　　千刹微尘劫　　赞叹其功德<br/>　　诸劫犹可尽　　功德无穷已<br/>　　时善财童子。头面敬礼彼夜天足。绕无数匝眷仰观察心无厌足。辞退游行向摩竭国。<br/>　　尔时善财童子。一心思惟彼夜天神初发道心圆满清净。思惟是已。即得深入诸菩萨藏。出生菩萨诸大愿海。净诸菩萨波罗蜜道。逮得菩萨圆满诸地。住诸菩萨圆满行业。穷尽菩萨发趣道海。善能深入一切智海。皆悉救护一切众生。长养增广大慈悲云。于一切刹。出生普贤诸大愿行。渐渐游行。至甚深妙德离垢光明夜天所。头面礼足绕无数匝。恭敬合掌于一面住。白言天神。我先发阿耨多罗三藐三菩提心。而未知菩萨云何修菩萨行具足诸地。答言。善哉善哉。童子。乃能发阿耨多罗三藐三菩提心。问菩萨行具足诸地。善男子。菩萨成就十法。则能具足菩萨所行。何等为十。一者得现前三昧见一切佛。二者得清净眼见一切佛相好严身。三者分别了知一切诸佛无量无边功德大海。四者无量无边佛光明海。悉能普照一切法界。五者于一一毛孔。放一切众生数等大光明海。随其所应度脱众生。六者于一一毛孔。悉见一切宝光焰海。七者于念念中。出一切佛变化大海。充满法界。究竟一切诸佛境界。教化众生而无障碍。八者出一切佛妙音声海。转三世佛清净法轮。九者演说一切修多罗云。究竟佛音。深入一切诸如来海。十者现不思议佛自在神力化度众生。善男子。若有菩萨。具此十法。则能满足菩萨一切诸行。善男子。我已成就菩萨寂灭定乐精进法门。悉见三世严净佛刹。一切诸佛及眷属海。无量无边佛神力海。分别了知佛名号海。转法轮海。知彼诸佛寿命无量音声微妙。法身清净充满法界。亦不著如来一切诸相。何以故。如来非过去。除灭世间一切取故。如来非未来。无所起故。如来非现在。无生身故。如来非灭。离语言道故。如来非实。现幻法故。如来非虚妄。饶益一切众生出兴世故。如来去无所至。灭死此生彼故。如来不可坏。法性无坏故。如来一性。离语言道故。如来无性。究竟法故。善男子。我如是了知一切如来。开发增广菩萨寂灭定乐精进法门。照明庄严。深入随顺平等坚固境界。分别了知远离虚妄。发起大悲摄取众生。未曾舍离一心寂定。正受初禅。除灭意业。得寂智力。摄取众生。欢喜悦乐。入第二禅。舍离生死。寂灭涅槃。观众生性。修第三禅。灭一切众生诸烦恼苦。修第四禅。增长一切智菩提心愿。出生菩萨一切三昧海。巧妙方便。究竟菩萨一切法门海。成就菩萨游戏神通。出生菩萨自在所行。明净智慧深入普门法界。善男子。我如是修习菩萨寂灭定乐精进法门。种种方便度脱众生。在家放逸贪欲众生。令修不净想。不乐想。忧恼想。逼迫想。系缚想。罗刹想。无常想。苦想。无我想。空想。不自在想。老死想。令彼众生远离五欲。常乐正法信家非家。出家学道思惟坐禅。为障乱声除鬼神怖。若于中夜欲出行时为开门户。光明照路除灭闇冥。赞佛法僧及善知识。又复赞叹近善知识。令诸众生。未生恶法方便不生。已生恶法方便令灭。未生善法方便令生。已生善法方便增广。行菩萨行修波罗蜜满足大愿。出生一切智习大慈悲。欲令众生得人天乐除灭妄想。增长善法顺萨婆若。善男子。我唯知此菩萨寂灭定乐精进法门。诸大菩萨。满普贤愿。具足普贤菩萨所行。究竟得离痴闇法界。具足善根。成就如来智力光明。于佛境界无所障碍。住生死中心无所染。萨婆若愿具足成满。深入一切诸佛刹海。摄取一切诸佛大海。受一切佛妙法云海。灭一切众生生死闇海。萨婆若光照生死夜。我当云何能知能说彼功德行。善男子。去此不远。如来右面有一夜天。名曰喜目观察众生。汝诣彼问。云何菩萨学菩萨行修菩萨道。尔时甚深妙德离垢光明夜天。欲重宣明此法门义。以偈颂曰。<br/>　　入于现前定　　普见三世佛<br/>　　离垢清净眼　　分别诸佛海<br/>　　观察诸佛身　　相好自庄严<br/>　　一念无量力　　自在满法界<br/>　　卢舍那如来　　道场成正觉<br/>　　一切法界中　　转于净法轮<br/>　　最胜知法相　　寂灭无有二<br/>　　妙色相庄严　　显现一切众<br/>　　佛身难思议　　悉满诸法界<br/>　　普于十方刹　　随应悉现前<br/>　　一念放光明　　一切刹尘等<br/>　　无量微妙色　　普照诸法界<br/>　　如来一毛孔　　放不思议光<br/>　　普照诸群生　　除灭众烦恼<br/>　　如来一毛孔　　出无尽化海<br/>　　充满诸法界　　显现众生类<br/>　　如来一妙音　　充满诸法界<br/>　　普雨甘露法　　令发菩提心<br/>　　无量劫修行　　摄取诸群生<br/>　　普见诸佛刹　　皆悉如电光<br/>　　如来出世间　　普见群萌类<br/>　　众生性境界　　悉能分别知<br/>　　一切诸菩萨　　所住诸法门<br/>　　于佛一毛孔　　悉能分别知<br/>　　不远有夜天　　名喜目观察<br/>　　汝往诣彼问　　云何菩萨行<br/>　　时善财童子。头面敬礼彼夜天足。绕无数匝眷仰辞退。向喜目观察众生夜天。</p>
<div class="jwbt-box"><div class="jwbt"><a name=j0083-06-5><a href="0083-06.htm#MENU-top">大方广佛华严经卷第五十三</div></a></a>
<div class="jwbtbm"><a name=j0083-06-6><a href="0083-06.htm#MENU-top">入法界品第三十四之九</div></div></a></a>
<p>　　尔时善财童子。专求善知识。念因善知识生诸善法。善知识者。难见难遇。见善知识。灭诸乱想。见善知识。除灭一切诸缠障碍。见善知识。得萨婆若智慧光明。见善知识。深入佛海。见善知识。得正念法云陀罗尼。受持一切佛净法轮云。见善知识。具大悲海救护众生。见善知识。智慧明净。悉能普照诸法界海。时喜目观察众生夜天。以威神力加善财童子。赞善知识诣善知识恭敬供养。善知识者则是菩提。善知识者则是精进。善知识者难见难遇。善知识者是不可坏力。因善知识遍游十方断生死流。悉能成办一切大事。庄严正道。得普门法门一切无碍。见善知识。不离本处。遍至十方一切佛所。尔时善财。即时了知见善知识成满无量诸大愿海。得一切智饶益众生。灭除未来无量劫苦。以大庄严而自庄严。一一微尘中。修行一切诸法界法。见十方海。知未来劫诸语言法及菩萨行。究竟一切诸菩萨行。于念念中得一切智。神力自在。诸庄严道。等三世佛。净法界流。不离法界境界。而能往诣充满法界善知识所。尔时善财。往诣喜目观察众生夜天。见彼夜天在如来所。于大众中。处宝莲华师子之座。正受菩萨普光喜幢法门。一切毛孔出众妙云。其有见者欣悦无厌。所谓智慧行云。饶益众生离于诤讼不著诸法。以平等心普摄众生。显三世菩萨修行布施。悉舍内外难舍之物。十方众生皆悉睹见。又于一切毛孔。出众生数等菩萨变化身云。充满法界现众生前。显示正受不动三昧觉悟众生。不乐三界远离世间灭除生死。现天人中种种成败。教诸众生修不净观除净想倒。说有为行无常变易苦恼之法。令诸众生深入佛戒。未曾暂离。受持诸佛清净禁戒。现无疑戒及以香戒。戒香普熏一切众生。又于一切毛孔。出众生数等妙色身云。显示众生截诸肢节。皆悉能忍堪受众苦。一切诃责恶骂皆悉忍受。于彼众生不生恚心。恭敬赞叹不生恶心。于一切众生不起我慢。显现诸法自性之忍。显现无尽菩提心智。除灭一切众生烦恼。修习忍法行菩萨行。显现清净金刚之身。显现如来清净无上色身。随其所应教化众生。又于一切毛孔。出诸趣种种色身云。勇猛精进。现一切智勇猛精进。现菩提境界而不退转。勇猛精进降伏诸魔。勇猛精进。于生死海。悉能救度一切众生。勇猛精进。除灭一切恶道诸难。勇猛精进。坏无智山。勇猛精进。恭敬供养一切如来。心无疲倦。勇猛精进。受持守护诸佛法轮。勇猛精进。坏散一切诸障碍山。勇猛精进。严净一切诸如来刹。得诸如来清净精进。教化度脱一切众生。又于一切毛孔。出种种色身云。以诸方便。除灭众生愁忧苦恼。悉令欢喜。厌恶五欲。赞叹惭愧。调伏诸根。修行无上清净梵行。身口意善。显现世间一切所欲。皆不可乐。建立众生。令乐正法。出生正受九次第定。除灭众生一切烦恼。显现菩萨诸三昧海。通明自在神力境界。令诸众生皆悉欢喜身心柔软。灭烦恼热得清凉乐长养正法。又于一切毛孔。出诸趣种种身云。诣一切刹诸佛师长善知识所。恭敬供养心无疲倦。受持一切诸佛法轮。究竟一切佛海。显现一切法海。显现一切诸法实相。显现一切诸三昧门。清净智慧。分别一切众生心海。金刚智慧。坏散一切众生诸邪见山。出生圆满明净慧日。于一念中。悉能除灭一切众生愚痴闇冥。令诸众生皆悉欢喜得萨婆若。又于一切毛孔。出一切众生数等身云。现种种色身。不思议身。随其所应悉现其前。以无量音。为诸众生。演说世间功德之藏。世间行业。一切三界皆不可乐。叹离三界诸恶邪见。远离邪道向一切智。超出声闻缘觉之地。于有为无为心无所著。背舍生死正向涅槃。而亦不舍诸趣往来。不舍发菩提心。成等正觉教化众生得一切智。又于一一毛孔。出一切佛刹微尘等变化身云。普现一切诸众生前。修普贤行满普贤愿。赞叹究竟一切大愿。于念念中。严净一切诸世界海。于念念中。恭敬供养一切诸佛。于念念中。悉能受持一切法海。于念念中。一一微尘中。出生一切世界海微尘等法界方便海。住持一切刹一切劫。净一切智道未曾休息。于念念中。悉入一切诸如来力。究竟三世方便海。于一切刹现自在力。令一切众生修菩萨行成满大愿得一切智。又于一一毛孔。出一切众生心等身云。悉现一切诸众生前。显现无量一切智力。不可穷尽。无能坏者。修不退转菩萨诸行。于生死法心无所染。降伏众魔灭烦恼力。坏散一切障碍山力。具大悲力。于一切劫修菩萨行心无疲倦。震动一切诸佛世界。令众生喜转净法轮。建立法幢制诸外道。修菩萨行力波罗蜜得一切智。又于一一毛孔。出一切众生心等种种色身云。充满无量诸众生界。随其所应现菩萨行。智力精进度众生海。分别了知一切众生心心所行海。一切众生诸根海。一切众生行海。教化众生未曾失时。明净智慧究竟法性。于念念中。明净智慧充满法界。了知一切世界成败及其庄严。自在神力诣诸佛所。恭敬供养。守护受持正法轮云。如是显现智波罗蜜。悉令众生皆大欢喜熙怡快乐。身心柔软除灭热恼。远离忧戚弃舍众恶。调伏诸根心得解脱。于一切智得不退转。如显现诸波罗蜜化度众生。显现菩萨一切功德化度众生。亦复如是。又于一切毛孔。显现喜目观察众生夜天。从初发心所为功德。求善知识往诣诸佛。恭敬供养修习善根。行檀波罗蜜。难舍能施。行尸波罗蜜。弃捐天下宫殿眷属。出家学道净修禁戒。行羼提波罗蜜。一切众生悉加恶言。无量逼切皆悉能忍。行毗梨耶波罗蜜。修诸苦行专求菩提。其心坚固而不退转。行禅波罗蜜。诸方便道满足。清净禅波罗蜜。于诸三昧而得自在。究竟一切诸三昧海。相续次第未曾断绝。行般若波罗蜜。清净菩萨圆满智慧。出明净慧日无尽慧藏。究竟智海。行方便波罗蜜。出生一切诸方便身。方便功德。方便清净。方便本事。行愿波罗蜜。出生一切诸愿净身。成满诸愿。随应行愿。及愿波罗蜜本事。行力波罗蜜。力波罗蜜因缘功德。力波罗蜜方便海。分别演说力波罗蜜本事。行智波罗蜜。智波罗蜜出生。智波罗蜜净身。智波罗蜜说。智波罗蜜境界。智波罗蜜所摄。智波罗蜜光明。智波罗蜜本事。智波罗蜜分别行。智波罗蜜深入。智波罗蜜摄取诸法。随顺知法。知业。知刹。知劫。知三世。知佛出世。知佛智。知菩萨。知菩萨智。知菩萨住。知菩萨功德。知菩萨回向。知诸大愿。知转法轮。知分别法。知入法海。知方便海。知法旋流。知诸法趣。如是等一切智波罗蜜。于一切毛孔皆悉显现化度众生。又于一切毛孔。出无量身云。所谓阿迦尼吒天身云。净居天身云。善现天身云。不热天身云。果实天身云。遍净天身云。无量净天身云。少净天身云。净果天身云。无量净果天身云。少净果天身云。光音天身云。无量光音天身云。少光音天身云。大梵天身云。梵辅天身云。梵众天身云。他化自在天王及他化自在天子天女身云。化自在天王及化自在天子天女身云。兜率天王及兜率天子天女身云。夜摩天王及夜摩天子天女身云。三十三天王及三十三天天子天女身云。提头赖吒天王及一切乾闼婆男女身云。毗楼勒叉天王及一切鸠槃茶男女身云。毗楼博叉天王及一切龙男女身云。毗沙门天王及一切夜叉男女身云。紧那罗王及一切紧那罗男女身云。摩睺罗伽王及一切摩睺罗伽男女身云。迦楼罗王及一切迦楼罗男女身云。阿修罗王及一切阿修罗男女身云。阎罗王及一切阎罗王男女身云。人王身云。男子女人童男童女身云。出如是等一切诸趣身云。声闻缘觉仙人身云。地水火风神。海神河神。山神林神。树神谷神味神药草神。园观神城郭神道场神。夜神昼神。虚空神方神道路神。身形神金刚力士神。出如是等一切身云。充满十方一切世界法界。为一切众生。现喜目观察众生夜天。从初发心所行功德。积集无量诸波罗蜜。次第受生死此生彼及其名号。近善知识值遇诸佛闻持正法。行菩萨行得诸三昧。次第睹见一切佛刹。及诸如来次第诸劫。得净智慧深入法界观察众生。知众生海死此生彼。得净天耳。次第悉闻一切音声。知他心智。次第了知众生心念。无依神足。次第自在充满十方。得诸菩萨次第法门。究竟菩萨诸法门海。菩萨自在。菩萨精进。菩萨得证正趣离生众生想。菩萨想菩萨胜妙清净功德。如是等类一切功德。彼化身云。悉为众生。以诸音声。分别解说开示显现。所谓风轮音声。水轮音声。火炎音声。大海音声。大地震动音声。山王相击音声。天城震动音声。天宝音声。诸天音声。龙王音声。夜叉王。乾闼婆王。阿修罗王。迦楼罗王。紧那罗王。摩睺罗伽王等音声。人王音声。梵王音声。天女歌颂音声。天乐音声。摩尼宝王音声。如来音声。菩萨音声。如来化身音声。以如是等种种音声。为诸众生。分别演说。喜目观察众生夜天从初发心一切功德。彼一一身云说此法时。念念中于一一方。严净不可说不可说诸佛世界。无量无边众生灭恶道苦。无量无边众生成就天乐。无量无边众生度生死海。无量无边众生安立声闻辟支佛地。无量无边众生得菩萨不可思议喜幢自在法门。于念念中。无量无边众生住如来地。<br/>　　尔时善财童子。皆得见闻如上一切诸奇特事。正念思惟观察分别。深入定智安住平等。何以故。与彼夜天先同行故。佛护念故。成就不可思议诸善根故。具足菩萨根故。生佛家故。得善知识力故。一切诸佛神力持故。卢舍那佛本愿力故。善根熟故。堪受普贤菩萨行故。尔时善财。得菩萨欢喜净光明海。得十方一切诸如来力。得彼夜天离垢喜幢法门。即恭敬合掌。以偈赞叹彼夜天曰。<br/>　　无量无数劫　　深学最胜法<br/>　　随应所受化　　显现妙色身<br/>　　了知诸群生　　愚痴颠倒惑<br/>　　种种身方便　　度脱众生类<br/>　　清净妙法身　　除灭烦恼热<br/>　　非二现有二　　为化众生故<br/>　　阴入及诸界　　皆悉无所著<br/>　　具行及色身　　度脱一切众<br/>　　不著内外法　　越度生死海<br/>　　明净智慧光　　普照于一切<br/>　　喜目天无著　　除灭众虚妄<br/>　　众生乐著世　　为现佛法力<br/>　　无碍三昧力　　一一毛孔中<br/>　　出诸化身云　　供养十方佛<br/>　　念念诸出生　　诸佛方便力<br/>　　摄取诸众生　　究竟一切法<br/>　　观察诸有海　　业行庄严身<br/>　　演说无碍法　　令众清净故<br/>　　相好自庄严　　犹若普贤身<br/>　　随应受化者　　显现无量身<br/>　　尔时善财童子。偈赞叹已。白言天神。发阿耨多罗三藐三菩提心。为几时耶。得此法门其已久如。尔时夜天。以偈答言。<br/>　　忆念过去世　　无量刹尘劫<br/>　　尔时有一劫　　名曰寂静音<br/>　　有都名香水　　其王名智慧<br/>　　十二亿百千　　那由四天下<br/>　　彼圣转轮王　　清净妙色身<br/>　　三十二相具　　八十好庄严<br/>　　妙身清净藏　　阎浮檀金色<br/>　　光明照一切　　庠步游虚空<br/>　　彼王有千子　　勇猛身端正<br/>　　大臣有一亿　　智慧悉贤明<br/>　　婇女有十亿　　端严如天后<br/>　　大慈心柔软　　瞻奉给侍王<br/>　　彼圣转轮王　　常以正法治<br/>　　统领诸山地　　一切四天下<br/>　　我时为宝女　　具足净梵音<br/>　　身出金色光　　周照四万里<br/>　　日光既没已　　中夜闲寂然<br/>　　我当于尔时　　神瑞降善梦<br/>　　见佛出世间　　号曰功德海<br/>　　显现自在力　　充满十方界<br/>　　放大光明海　　一切刹尘等<br/>　　无量自在身　　充满于十方<br/>　　大地六种动　　自然出妙音<br/>　　如来兴出世　　天人悉欢喜<br/>　　一切毛孔中　　出佛化身海<br/>　　充满十方界　　随应而说法<br/>　　我梦见如是　　如来自在力<br/>　　闻说深妙法　　其心大欢喜<br/>　　一万夜天神　　充满虚空中<br/>　　赞叹彼如来　　闻已即觉悟<br/>　　彼天告我言　　贤慧女速起<br/>　　佛已兴汝国　　劫海难值遇<br/>　　闻此音欢喜　　即见明净光<br/>　　观察从何来　　道场树王所<br/>　　时见如来身　　犹若宝山王<br/>　　一切毛孔中　　放大光明海<br/>　　见佛自在力　　其心大欢喜<br/>　　即发弘誓愿　　令我获此德<br/>　　我时觉大王　　普及诸眷属<br/>　　见彼佛光明　　欢喜心无量<br/>　　我时与彼王　　无量那由他<br/>　　眷属四种兵　　往诣如来所<br/>　　我于二万岁　　供养彼如来<br/>　　七宝四天下　　一切悉奉施<br/>　　时彼如来说　　功德普云经<br/>　　大愿海庄严　　随应度众生<br/>　　我发如是愿　　来世作夜天<br/>　　诸有放逸者　　悉令远离之<br/>　　尔时我初发　　无上菩提心<br/>　　生死有为中　　未曾有忘失<br/>　　从是后供养　　十亿那由佛<br/>　　生死海受乐　　饶益诸群生<br/>　　初佛功德海　　第二功德灯<br/>　　第三宝幢佛　　第四虚空智<br/>　　第五莲华藏　　六无碍音月<br/>　　第七法月王　　八圆满智灯<br/>　　第九宝炎佛　　无上天人尊<br/>　　第十化音声　　我已悉供养<br/>　　如是等诸佛　　十亿那由他<br/>　　犹未得慧眼　　究竟生死海<br/>　　次第复有劫　　名曰天妙胜<br/>　　世界名宝光　　五百佛兴世<br/>　　初佛圆满月　　第二明净日<br/>　　第三光明佛　　四须弥山王<br/>　　第五华炎佛　　第六智慧海<br/>　　第七燃灯佛　　第八天德藏<br/>　　九光明王幢　　第十普智王<br/>　　如是等诸佛　　我已悉供养<br/>　　未离乐五阴　　非乐生乐想<br/>　　次第复有劫　　名庄严梵音<br/>　　尔时有世界　　名莲华灯云<br/>　　彼有无量佛　　及其大眷属<br/>　　我已悉供养　　闻受持正法<br/>　　初佛宝须弥　　第二功德海<br/>　　法界须弥幢　　第四法须弥<br/>　　第五法幢佛　　第六法地佛<br/>　　第七法力佛　　第八虚空慧<br/>　　第九光炎山　　第十照明山<br/>　　如是等诸佛　　我已悉供养<br/>　　犹未了真实　　究竟诸法海<br/>　　次第复有劫　　名曰欢喜德<br/>　　尔时有世界　　名曰功德幢<br/>　　彼劫有八十　　那由他诸佛<br/>　　无量供养具　　奉彼诸最胜<br/>　　初乾闼婆王　　二寿命树王<br/>　　三功德须弥　　第四宝眼佛<br/>　　第五卢舍那　　六光明庄严<br/>　　第七法胜佛　　第八明净德<br/>　　第九世间主　　十一切法王<br/>　　如是等诸佛　　我已悉供养<br/>　　犹未得妙智　　深入法界海<br/>　　次第复有劫　　名曰寂静慧<br/>　　尔时有世界　　名普光明云<br/>　　有千佛兴世　　无量德庄严<br/>　　除灭烦恼垢　　一切众清净<br/>　　初佛号无诤　　第二无碍力<br/>　　三法界光明　　四一切灯王<br/>　　五婆楼那天　　第六众生归<br/>　　七忍圆满灯　　八法具足灯<br/>　　九光明严海　　第十光明王<br/>　　如是等诸佛　　我已悉供养<br/>　　犹未解真法　　游行一切刹<br/>　　次第复有劫　　名曰香灯云<br/>　　尔时有世界　　名曰清净起<br/>　　一亿佛兴世　　严净一切劫<br/>　　彼佛所说法　　我悉闻受持<br/>　　初佛无量称　　第二法海佛<br/>　　第三勇猛王　　四功德法王<br/>　　第五胜法云　　第六天冠佛<br/>　　第七智炎佛　　第八虚空音<br/>　　第九等胜起　　第十妙德光<br/>　　供彼诸佛已　　成就八正道<br/>　　次第复有劫　　名明净坚固<br/>　　尔时有世界　　名曰宝幢王<br/>　　五百佛兴世　　彼诸如来等<br/>　　我已悉供养　　求无碍法门<br/>　　初佛圆满德　　第二寂静音<br/>　　第三功德海　　第四日王佛<br/>　　第五功德王　　第六须弥相<br/>　　第七法王佛　　第八功德王<br/>　　第九须弥山　　第十光明王<br/>　　如是等诸佛　　我已悉供养<br/>　　我皆悉严净　　一切最胜道<br/>　　犹未得具足　　究竟深法忍<br/>　　次第复有劫　　名曰为胜主<br/>　　尔时有世界　　名寂静音声<br/>　　八十那由他　　诸佛兴出世<br/>　　我已悉供养　　于彼修正道<br/>　　初佛号华聚　　第二海藏佛<br/>　　第三功德起　　第四天周罗<br/>　　第五摩尼藏　　第六金山佛<br/>　　第七宝聚佛　　第八寂静幢<br/>　　第九法幢佛　　第十智王佛<br/>　　如是等诸佛　　我已悉供养<br/>　　次第复有劫　　名曰千功德<br/>　　尔时有世界　　名善化幢灯<br/>　　六亿那由他　　诸佛兴出世<br/>　　我已悉供养　　彼一切如来<br/>　　初佛寂静幢　　第二智慧幢<br/>　　第三百灯佛　　四功德云王<br/>　　寂静光明王　　第六明净日<br/>　　第七法灯佛　　第八光炎佛<br/>　　九天功德藏　　第十智慧灯<br/>　　如是等诸佛　　我已悉供养<br/>　　未得无生忍　　究竟诸法海<br/>　　次第复有劫　　名无著庄严<br/>　　尔时有世界　　名无量胜光<br/>　　时有三十六　　那由他佛出<br/>　　如是等诸佛　　我已悉供养<br/>　　初功德须弥　　第二虚空心<br/>　　第三庄严智　　第四庄严藏<br/>　　五法音声海　　六持法音声<br/>　　第七化音声　　第八功德海<br/>　　九功德海灯　　第十功德幢<br/>　　彼诸如来等　　我皆悉值遇<br/>　　功德幢如来　　出兴于世时<br/>　　我为功德天　　供养彼最胜<br/>　　时佛为我说　　庄严大愿海<br/>　　陀罗尼念力　　皆悉能受持<br/>　　我得明净眼　　三昧陀罗尼<br/>　　于一一念中　　悉见最胜海<br/>　　出生大悲藏　　深入方便云<br/>　　心净如虚空　　悉得诸佛力<br/>　　观察诸众生　　常乐我净倒<br/>　　愚痴闇所覆　　烦恼起虚妄<br/>　　邪见贪欲等　　无量诸恶业<br/>　　一切诸趣中　　具受不善报<br/>　　一切诸趣中　　种种业受身<br/>　　生老病死患　　无量苦逼迫<br/>　　我发无上心　　安乐彼众生<br/>　　令至诸佛所　　成满如来力<br/>　　满足大愿云　　常见一切佛<br/>　　修习于正道　　具足诸功德<br/>　　一向广专求　　无量功德云<br/>　　法门波罗蜜　　充满诸法界<br/>　　佛子我尔时　　即得普贤行<br/>　　分别深法界　　摄取一切法<br/>　　成满一切地　　三世方便海<br/>　　修习无碍行　　一念具佛智<br/>　　善男子。尔时智慧转轮王者。岂异人乎。文殊师利童子是也。绍继转轮王姓诸如来种。使不断绝。时王贤慧宝女者我身是也。尔时夜天觉悟我者。普贤菩萨所变化也。我于尔时。初发阿耨多罗三藐三菩提心。发道心已。于佛刹微尘等劫。不堕恶道。常生天人。睹见诸佛。乃至功德幢佛所。得此普光喜幢法门。得此法门已。饶益化度无量众生。善男子。我唯知此法门。诸大菩萨于念念中。普诣一切诸如来所。具足成就精进大海。于念念中。满足一切诸大愿海。于念念中。出生一切未来劫菩萨诸行。于一一菩萨行中。出生一切佛刹微尘等身。彼一一身。充满一切诸法界海。于一一法界中。显现一切佛刹。随其所应现菩萨行。于一一佛刹中。究竟一切佛刹微尘等诸佛海。于一一佛所。究竟一切法界等如来自在神力。一一如来所。分别过去诸劫。行菩萨行。一一如来所。守护受持一切法轮。究竟三世如来诸方便海。我当云何能知能说彼功德行。善男子。此佛众中有一夜天。名曰妙德救护众生。汝诣彼问。云何菩萨学菩萨行具菩萨行净菩萨行。时善财童子。头面敬礼喜目观察众生夜天足。辞退而行。<br/>　　尔时善财童子。正念思惟普光喜幢法门。分别深入开发显现。随顺善知识教。一向专求见善知识身心诸根。普游方面求善知识。思念善知识道。勇猛精进乃得值遇。同善知识一切善根。具足成就深妙方便。因善知识出生长养一切善根。发诸大愿。于一切劫。不离善知识。往诣妙德救护众生夜天所。尔时夜天。为善财童子。显现菩萨教化一切世间法门境界。相好严身。眉间白毫相中放大光明。名曰普慧炎灯净幢。无量光明以为眷属。普照一切世界。照已入善财顶充满其身。尔时善财。即得菩萨离垢圆满三昧。得此三昧已。于一切地水火风微尘。众宝微尘。香微尘。金刚微尘。摩尼微尘碎末微尘。一切庄严具微尘。一切境界微尘。如是等一一微尘中。悉见佛刹微尘等世界成败。风轮水轮金刚轮地轮。种种庄严众山围绕。无量大海诸天宫殿。诸杂宝树种种庄严。诸龙宫殿夜叉乾闼婆阿修罗迦楼罗紧那罗摩睺罗伽人非人等城郭宫殿。地狱饿鬼畜生阎罗王处。悉见五道众生死此生彼。分别了知彼诸世界。或有世界净。或有世界不净。或有世界趣净。或有世界趣不净。或有世界净不净。或有世界不净净。或有世界一向净。或有世界其形平正。或有世界其形如伏。或有世界其形四方。如是等一切世界。一切趣中。见彼夜天。于一切时。普现一切诸众生前。随其所应而度脱之。为地狱众生灭诸楚毒。为诸畜生灭恼害畏。为饿鬼众生除饥渴苦。为诸龙等灭一切畏。为欲界众生除欲界苦。为诸人类除闇冥畏。不活畏。恶名畏。大众畏。恶道畏。死畏。失善根畏。失菩提心畏。近恶知识畏。失善知识畏。声闻缘觉地畏。生死畏。不同意畏。非时受生畏。生恶人家畏。行恶业畏。业障畏。烦恼障畏。报障畏。诸贪著畏。诸系缚畏。灭如是等一切怖畏。又复教化四生众生。所谓卵生胎生。湿生化生。有色无色。有想无想。非有想非无想众生。常现其前而教化之。满大愿力故。菩萨三昧力故。诸通明力故。出生普贤菩萨行力故。出生长养大悲海故。无碍大慈覆一切众生故。安乐一切众生故。摄取一切众生故。深入菩萨自在境界法门故。普现一切诸佛刹中为严净故。在一切法中智慧觉悟故。在一切佛所恭敬供养故。在一切佛法中守护正法故。在一切众生心海中度脱众生故。在一切众生诸根中调伏诸根故。在一切众生欲海中为除障碍得清净故。在一切众生愚痴闇中出生一切智光明故。尔时善财。见彼夜天自在神力不可思议菩萨境界一切世界教化众生成就菩萨一切法门自在神力。欢喜无量。头面礼足恭敬合掌。于一面住一心观察。尔时夜天。即舍相好妙庄严身。现夜天形。而不舍离自在神力。尔时善财。以偈颂曰。<br/>　　善财合掌住　　谛观无厌足<br/>　　见无量神力　　其心大欢喜<br/>　　我见尊妙身　　相好自庄严<br/>　　清净如虚空　　一切莫能坏<br/>　　所放殊胜光　　无量刹尘等<br/>　　种种微妙色　　普照于十方<br/>　　一一毛孔放　　众生等光明<br/>　　一一光明端　　出生宝莲华<br/>　　从华出化身　　除灭众生苦<br/>　　放诸香光明　　普熏十方界<br/>　　雨无量华云　　供养诸最胜<br/>　　放无量宝光　　一一如须弥<br/>　　普照一切众　　除灭愚痴闇<br/>　　口放净光明　　犹如无量日<br/>　　普照卢舍那　　无量之境界<br/>　　眼放净光明　　犹如无量月<br/>　　普照群生类　　除灭愚痴曀<br/>　　妙相等众生　　出生化身海<br/>　　充满诸法界　　度脱三有海<br/>　　清净微妙身　　一切无不见<br/>　　远离水火贼　　王等一切难<br/>　　喜目观察天　　教我诣尊所<br/>　　见尊白毫相　　演出明净光<br/>　　普照十方海　　除灭一切闇<br/>　　显现自在力　　从我顶上入<br/>　　光明入身已　　举体柔软乐<br/>　　即得离垢定　　普见十方佛<br/>　　悉能分别知　　一切诸微尘<br/>　　一一微尘中　　普见十方刹<br/>　　或有净世界　　或有不净刹<br/>　　不净世界中　　众生受诸苦<br/>　　不净世界中　　众生受苦故<br/>　　示现三乘像　　而往救度之<br/>　　清净佛国土　　无量宝庄严<br/>　　诸佛大菩萨　　常乐于中住<br/>　　一一微尘中　　普见净刹海<br/>　　卢舍那积劫　　令彼土清净<br/>　　一切佛刹中　　现坐菩提树<br/>　　得成最正觉　　而转净法轮<br/>　　我见妙德天　　诣彼严净刹<br/>　　一切如来所　　恭敬而供养</p>
<div class="jwbt-box"><div class="jwbt"><a name=j0083-06-7><a href="0083-06.htm#MENU-top">大方广佛华严经卷第五十四</div></a></a>
<div class="jwbtbm"><a name=j0083-06-8><a href="0083-06.htm#MENU-top">入法界品第三十四之十</div></div></a></a>
<p>　　尔时善财。偈赞叹已。白言天神。甚奇甚特。此菩萨法门最为甚深。此法门者名为何等。得此法门其已久如。本修何行而致之乎。善男子。此处甚深。一切人天声闻缘觉所不能知。何以故。满普贤菩萨行者境界。大悲菩萨藏境界。救护一切众生菩萨境界。除灭一切恶道诸难菩萨境界。一切佛刹中守护一切佛法令不断绝菩萨境界。一切劫中修菩萨行满大愿海菩萨境界。具足成就明净慧光灭一切众生愚痴闇障普照一切菩萨境界。于一念中明净智慧普照三世诸方便海菩萨境界。善男子。谛听谛听。我当承佛神力为汝解说。佛子。乃往古世。过世界微尘等劫。有劫名离垢圆满。世界名明净妙德幢。有须弥山微尘等如来。出现于世。其佛世界七宝合成。众宝庄严。其土圆满。离垢清净。宝网罗覆。金刚围山周匝围绕。有十万亿那由他四域天下。或有天下清净众生亦净。或有天下不净众生不净。或有天下净不净杂众生亦杂。或有天下清净一切众生善根具足无诸疾患。或有天下严净殊胜。但诸菩萨彼世界东际。近金刚山有四天下。名华灯幢。妙宝楼阁台观宫殿。上味饮食自然具足。瞻卜华树普覆一切。种种香树出妙香云。诸宝鬘树普雨鬘云。诸杂华树雨不思议众妙华云。诸末香树雨末香云。诸香王树雨妙香云。摩尼宝树雨种种宝。诸音乐树微风吹动。出和雅音充满虚空。日月明净妙宝光明普照一切。彼四天下有百万亿那由他诸王京都。一一王都有千渠水。微流回映众华普被。自然演出天音乐声。岸植宝树行列庄严。众宝为地。一一水间。有十亿千城。彼一一城。有十亿百千那由他聚落围绕。彼一一城。及一一聚落。各有无量亿那由他妙宝楼阁。而庄严之。彼阎浮提有一王都。名宝华灯。安隐丰乐人民炽盛。此诸众生。具足修行十善业道。时彼城中有转轮王。名曰明净宝藏妙德。为大法王。治以正法。从莲华生。具三十二大人之相。七宝成就。王有千子端正勇猛。有十亿大臣。王有宝女。名妙德成满。端严姝妙目发绀色身如天金。梵音清净。身出光明照千由旬。彼有一女。名妙德眼。一切诸行皆悉具足。端正殊特观者无厌。有十亿百千那由他诸婇女众。皆与圣王同善根行。身真金色。一切毛孔皆出妙香。众宝庄严超踰天女。尔时众生寿命无量。或有不定或有中夭。形色不同长短名号。音声善根精进方便。亦悉不同。有好有丑有赞有毁。尔时有人。谓一人言。我色端严汝形鄙陋。共相凌毁。作恶业已。寿命色力所受快乐。皆悉损减。时彼城北有道场树。名普光明妙法音幢。众宝为根无能坏者。茎节枝叶众宝合成。皆悉齐等。出众宝云普覆一切。放众宝光普照十方。演妙音声宣扬如来自在神力。于其树前有香水池。名宝华光明真法音云。众宝为岸。有十亿百千那由他宝树围绕。彼一一树。如菩提树。宝璎珞树周匝垂下。清净妙宝以为庄严。众宝楼阁无量无数周遍道场。彼香池中有一莲华。名三世一切佛庄严境界云。最初妙德幢佛。于彼华上成等正觉。化众生故。放大光明。名曰万岁。众生见者。知后万岁佛当出世。次后放光。名一切众生离垢欢喜灯。众生见者。知九千岁佛当出世。次后放光。名离垢灯妙德藏。众生见者悉睹妙色。知八千岁佛当出世。次后放光。名一切众生业报音声。众生见者。分别了知自己业报。知七千岁佛当出世。次后放光。名起一切善根音声。若有众生诸根不具。触斯光明皆悉具足。知六千岁佛当出世。次后放光。名曰显现不可思议诸佛境界音声。众生见者。悉发明净自在之心。知五千岁佛当出世。次后放光。名曰严净一切佛刹。众生见者。见一切如来严净佛刹。知四千岁佛当出世。次后放光。名一切佛不可坏境界明净灯。众生见者。知佛自在无所不至。知三千岁佛当出世。次后放光名普照三世一切诸佛本事音声。众生见者。知一切如来过去本事无量大海。知二千岁佛当出世。次后放光。名离痴曀智如来净灯。众生见者。得平等净眼。普见一切严净佛刹。一切如来。一切众生。知一千岁佛当出世。次后放光。名一切众生见诸如来长养善根。众生见者。知后七日佛当出世。次后放光。名一切众生欢喜音声。众生见者。一心欢喜欲见如来。佛子。彼佛于一万岁中。放如是等无量光明。教化众生。满七日已。佛神力故。一切世界六种震动。尔时众生。于念念中见一切佛刹。皆悉清净众宝庄严。时彼世界众生。悉诣道场。一切金刚围山。须弥山王。一切诸山。一切变化。一切音声。一切大地。一切城邑垣墙宫殿。如是等一切诸物。出微妙音歌颂赞佛。又出一切香云。一切宝光明云。一切宝形像云。一切宝衣云。一切华云。一切末香云。一切宝庄严云。一切如来圆满光云。一切如来大愿声云。一切如来妙音声云。一切如来诸相好云。显现不可思议如来瑞应相云。出如是等一切妙云。供养如来。时彼三世一切佛庄严境界云莲华周匝。出生十佛世界微尘等众宝莲华。彼一一莲华须上。有宝莲华藏师子之座。彼师子座上。有十佛世界微尘等菩萨摩诃萨。尔时妙德幢佛。于一切世界。随其所应转正法轮。令无量众生离恶道苦。无量众生生人天中。立无量众生于声闻缘觉之地。立无量众生于勇猛精进菩萨之行。立无量众生于离垢幢精进菩萨之行。立无量众生于法光明菩萨之行。立无量众生于清净根菩萨之行。立无量众生于平等诸力菩萨之行。立无量众生于一向专求入正法城菩萨之行。立无量众生于至一切处不可破坏神力自在菩萨之行。立无量众生于一切方便菩萨之行。立无量众生出生菩萨三昧安住菩提。立无量众生修一切净行安住菩提。立无量众生发菩提心。立无量众生住菩萨道。立无量众生清净诸波罗蜜。立无量众生于菩萨初地。乃至立无量众生于菩萨十地。立无量众生于菩萨大愿殊胜之行。立无量众生于普贤菩萨清净愿行。何以故。如来转不可思议自在法轮故。于念念中随其所应。以种种身种种方便种种说法。度脱无量众生。尔时普贤菩萨。知宝华灯城王都众生。自恃色貌陵蔑他人。化现妙身端严殊特。往诣彼城。放大光明普照一切。时彼圣王身之光明。诸宝光明。宝女光明。宝树光明。日月星宿光明。皆悉映蔽。犹如聚墨在真金山。普贤菩萨身色光明。映蔽众光亦复如是。尔时众生。各作是念。今此光明。悉蔽我等不复显现。为是梵天诸天光耶。<br/>　　尔时普贤菩萨。在彼圣王宝宫殿上。于虚空中而告之言。大王当知。佛兴于世。今在普光明妙法音幢菩提树下。时彼众生。见普贤菩萨相好严身无量光明。闻妙音声。欢喜无量发如是愿。令我等所作善根。得此妙身相好庄严。威仪无异。神力自在。除灭一切众生愚闇。觉悟一切。佛兴于世。趣趣受生。愿常不离此善知识。时彼圣王。与其宝女及诸眷属千子大臣并四种兵。上升虚空。放大光明照四天下。普为众生。以偈颂曰。<br/>　　如来出世间　　普救诸群生<br/>　　汝等应速起　　往诣导师所<br/>　　无量无数劫　　或有佛兴世<br/>　　演说深妙法　　饶益一切众<br/>　　普见诸群生　　愚痴颠倒惑<br/>　　流转生死苦　　于彼起大悲<br/>　　无量无数劫　　修习菩萨行<br/>　　为化众生故　　发起无上悲<br/>　　头目手足等　　难舍悉能施<br/>　　无量无数劫　　专求佛菩萨<br/>　　无量无边劫　　如来难值遇<br/>　　其有见闻者　　一切悉不虚<br/>　　如来在道场　　处佛正法座<br/>　　降伏一切魔　　得成最正觉<br/>　　观察如来身　　放演无量光<br/>　　种种微妙色　　除灭一切闇<br/>　　一一毛孔中　　放光不思议<br/>　　除灭愚痴曀　　令众悉欢喜<br/>　　各办众供具　　发大精进心<br/>　　咸诣如来所　　恭敬设供养<br/>　　尔时转轮圣王。赞叹佛已。以转轮王功德善根。兴十种云普覆虚空。往诣道场供养如来。所谓一切宝云。一切华云。一切衣云。一切宝衣云。一切宝网金铃云。一切坚固香云。一切如意珠云。一切妙宝幢云。一切宝宫殿云。一切庄严云。普覆一切庄严虚空供养如来。往诣佛所头面礼足绕无数匝。退坐普照宝藏之座。尔时妙德眼女。即解身上诸庄严具。奉散如来。时庄严具。于虚空中变成宝盖。众宝庄严。悉与一切诸宫殿等。端严齐整十宝庄严。金刚围山周匝围绕。其形犹如明净楼阁众宝庄严。无量龙王悉共执持。宝树围绕妙香普熏。于其盖中有菩提树。枝叶荣茂普覆法界。以无量庄严而庄严之。见卢舍那佛坐此树下。与不可说佛刹微尘等大菩萨俱。皆悉具足普贤菩萨一切所行。住菩萨住。无能坏者。又见一切世界诸王围绕如来。又见彼佛神力自在。又见一切诸劫次第世界成败。又见一切诸佛次第出世。又见普贤菩萨在一切佛所恭敬供养教化众生。又见彼一一世界中。悉有佛刹微尘等世界。种种安住种种庄严。种种清净种种劫。种种如来出兴于世。种种三世种种国土。种种法界种种诸道。种种入法界种种虚空。种种道场种种佛光。种种诸佛庄严师子之座。种种如来眷属。种种如来方便。种种转法轮。种种如来妙音说种种音声海说种种修多罗云。时彼女人见闻如是欢喜无量。尔时妙德幢佛。于大众中说修多罗。名一切如来法轮妙音。十佛世界微尘等修多罗。以为眷属。时彼女人闻此经已。即得一万三昧。身心柔软如初受胎。又如众生初受胜业果报。又如初生坚固吉树。所谓见现在一切诸佛三昧。普照一切佛刹三昧。深入三世三昧。一切如来妙音转法轮三昧。知一切佛愿海三昧。灭一切众生生死苦恼三昧。灭一切众生痴闇满足庄严大愿三昧。灭一切众生诸苦三昧。令一切众生具足快乐三昧。教化一切众生心无疲倦三昧。一切菩萨无碍幢三昧。菩萨降神母胎庄严三昧。得如是等一万三昧。复得净三昧心。不动心。欢喜心。正希望心。广大心。顺善知识教心。甚深萨婆若心。随顺方便海心。一切无著心。舍离一切世间境界心。究竟如来境界心。普照一切色海心。灭瞋恚心。爱念心。平等心。无疲倦心。不退转心。离懈怠心。观一切法寂静心。随顺一切法海心。随顺分别一切法心。分别一切众生海心。救护一切众生心。普照一切世界心。满一切佛大愿海心。坏散一切障碍山心。积集无量功德山心。向佛十力心。普照一切菩萨境界心。长养一切菩萨诸功德心。充满一切十方海心。发平等心。成满佛刹微尘等诸愿海心。愿净一切如来刹心。如是等心。出生十佛世界微尘等法门。所谓教化一切众生法门。分别一切法界法门。究竟一切法海法门。于一切世界尽未来劫出生菩萨行法门。于一切世界尽未来劫住菩萨行法门。往诣一切佛所法门。值遇一切善知识法门。恭敬供养一切佛法门。于念念中出生一切智不断菩萨行法门。出生如是等十佛世界微尘等法门。出生普贤菩萨愿行。专求一切智。时彼女人得诸如来初发心愿。善男子。复于是前。过十大劫有世界。名日轮光照。佛号因陀罗妙德幢。此妙德眼女。因普贤菩萨善知识故。造莲华如来像。众宝庄严。发菩提心。善男子。尔时明净宝藏妙德转轮圣王者。岂异人乎。今弥勒菩萨是也。时宝女妙德成满者。今寂静音夜天是也。妙德眼女者。我身是也。善男子。我以庄严具。供养妙德幢如来故。见佛无量自在神力。闻说正法。闻正法已。即得教化一切众生法门。恭敬供养须弥山微尘等一切如来。闻彼诸佛所说经法。皆悉受持。于一念中。见彼一切佛刹一切如来及菩萨众。善男子。其后有劫名大光明。世界名种种庄严。有五百佛出兴于世。我悉恭敬供养此诸如来。其最初佛。名大悲幢。我为夜天恭敬供养。次后如来。名金刚那罗延幢。时我为转轮王。恭敬供养彼佛。为我说修多罗。名起一切如来性。十佛世界微尘等修多罗。以为眷属。次后如来。号金刚无碍妙德。时我为转轮王。恭敬供养彼佛。为我说修多罗。名普照一切众生诸根。须弥山微尘等修多罗。以为眷属。悉闻受持。次后如来。名明净炎妙德山庄严。时我为长者。恭敬供养彼佛。为我说修多罗。名普照三世藏。阎浮提微尘等修多罗。以为眷属。悉闻受持。次后如来。名一切法海起王。时我为阿修罗。恭敬供养彼佛。为我说经。名分别一切法界。五百修多罗。以为眷属。悉闻受持。次后如来。名甚深妙法海光。时我为龙女。雨如意摩尼宝云。恭敬供养彼佛。为我说修多罗。名长养欢喜海。百万亿修多罗。以为眷属。悉闻受持。次后如来。名宝炎功德山灯。时我为海神。雨众宝华云。恭敬供养彼佛。为我说修多罗。名法界方便海。世界微尘等修多罗。以为眷属。悉闻受持。次后如来。名功德海光圆满妙德。时我为仙人。在雪山住。与六万仙人俱。往诣彼佛。雨宝华云。恭敬供养彼佛。为我说修多罗。名法灯无所著。六万修多罗。以为眷属。悉闻受持。次后如来。名明净妙德藏。我为地天。名出生平等义。与无量地天俱。往诣彼佛。雨一切宝一切宝藏一切庄严云。恭敬供养彼佛。为我说修多罗。名起一切如来智藏。无量修多罗。以为眷属。悉闻受持。佛子。如是五百如来次第兴世。其最后佛。名法界虚空宝山妙德灯。时我为仙人。名曰善口。彼佛入城。我在空中。以一千偈。赞叹如来。尔时世尊。眉间白毫相。放大光明。名普照法界庄严。普照十方。照已入我身中。即得法界方便不退藏法门。佛子。如是等世界微尘等劫。诸佛兴世。我悉恭敬供养彼诸如来。所说正法悉闻受持。未曾忘失一句一味。于一一佛所。得三世甚深法界清净法身。一切智光普照一切。摄取普贤菩萨所行。于念念中。悉见无量无边诸佛。得无量无边净慧光明。普照一切。先未得未证普贤所行。今悉成满。何以故。说无量无边故。尔时妙德救护众生夜天。欲重明此义。以偈颂曰。<br/>　　善财应谛听　　甚深难见法<br/>　　普照于三世　　分别深法界<br/>　　如我初发心　　专求无上道<br/>　　随所得法门　　谛听我今说<br/>　　过去久远世　　佛刹微尘劫<br/>　　尔时有一劫　　名离垢圆满<br/>　　时有世界名　　明净妙德幢<br/>　　须弥微尘等　　如来出兴世<br/>　　初佛妙德幢　　二普慧光炎<br/>　　法幢德须弥　　第四师子佛<br/>　　第五寂静王　　六号除灭恶<br/>　　第七功德聚　　第八须弥山<br/>　　第九妙德佛　　第十明净月<br/>　　如是十如来　　彼劫初出世<br/>　　次复有十佛　　初虚空方便<br/>　　第二普光明　　三安住诸力<br/>　　第四功德海　　第五高无上<br/>　　第六最胜云　　第七功德佛<br/>　　第八光焰山　　第九莲华佛<br/>　　第十法界化　　是为第二十<br/>　　初光明幢王　　第二智慧佛<br/>　　第三心义佛　　因陀罗妙德<br/>　　第五妙天佛　　第六勇猛王<br/>　　第七智慧德　　第八光明幢<br/>　　第九如来号　　超出一切世<br/>　　第十莲华佛　　是为第三十<br/>　　第一光炎山　　第二功德海<br/>　　第三法光明　　第四妙莲华<br/>　　第五众生眼　　第六香光明<br/>　　七妙德宝山　　八乾闼婆王<br/>　　第九明净智　　第十寂静色<br/>　　初佛光智慧　　第二宝光明<br/>　　三虚空妙德　　第四妙相佛<br/>　　圆满功德光　　第六那罗延<br/>　　第七妙须弥　　八功德转轮<br/>　　九不可坏王　　第十宝山佛<br/>　　初佛娑罗王　　第二妙德藏<br/>　　第三光明王　　第四真实起<br/>　　第五光明德　　六陀罗尼德<br/>　　七光明甚深　　八法海音佛<br/>　　第九须弥幢　　光明妙德佛<br/>　　宝光焰如来　　是为第十佛<br/>　　初佛梵光焰　　第二虚空音<br/>　　第三法界光　　第四圆满光<br/>　　第五分别方　　第六光明幢<br/>　　第七虚空灯　　第八乐妙德<br/>　　第九明净光　　妙功德如来<br/>　　十寂静妙德　　大悲云如来<br/>　　初佛力光慧　　二众生现前<br/>　　第三无上福　　第四妙德光<br/>　　第五法起佛　　六风速妙德<br/>　　第七净幢佛　　第八宝盖佛<br/>　　第九妙德佛　　十普照三世<br/>　　初佛号愿海　　第二光明德<br/>　　第三金刚身　　四须弥妙德<br/>　　第五正念佛　　六幢王妙德<br/>　　第七智慧灯　　第八无量宝<br/>　　第九号方便　　明净法界佛<br/>　　第十号法海　　明净智妙德<br/>　　初佛号法宝　　功德转轮王<br/>　　第三功德云　　第四忍辱灯<br/>　　第五寂静音　　第六寂静幢<br/>　　第七众生灯　　第八大愿佛<br/>　　第九如来号　　不可坏幢王<br/>　　第十号智慧　　炎起妙德佛<br/>　　初佛号法王　　第二无碍智<br/>　　三照语言海　　第四妙音声<br/>　　第五妙德音　　第六自在佛<br/>　　七十方一切　　众生现前佛<br/>　　第八平等意　　九无上如来<br/>　　第十号自然　　贤妙德最胜<br/>　　如是等一切　　须弥尘数佛<br/>　　彼诸如来等　　我已悉供养<br/>　　佛刹微尘劫　　所出诸如来<br/>　　悉恭敬供养　　逮得此法门<br/>　　我于无量劫　　修行得法门<br/>　　善财闻思惟　　应当速究竟<br/>　　善男子。我唯知此教化众生菩萨法门。诸大菩萨。究竟无量无边菩萨所行。悉从种种性海中。起种种正直身心。满诸根海。具足一切诸大愿门。修行无量诸三昧门。具足成就无量神力。修行无量智慧之行。入种种智。诸法光明普照一切。我当云何能知能说彼功德行。善男子。于此道场去我不远。有一夜天名寂静音。处宝幢莲华师子之座。百万阿僧祇诸天眷属围绕。汝诣彼问。云何菩萨学菩萨行修菩萨道。时善财童子。头面敬礼妙德救护众生夜天足。绕无数匝敬心辞退。<br/>　　往诣寂静音夜天所。头面礼足绕无数匝。恭敬合掌于一面住。白言天神。我已先发阿耨多罗三藐三菩提心。我依善知识。学菩萨行入菩萨行。入菩萨行地。住菩萨行住。唯愿天神。为我解说。尔时夜天。告善财言。善哉善哉。善男子。乃能依善知识求菩萨道。善男子。我成就菩萨无量欢喜庄严法门。白言天神。此法门者为何所作。境界云何。何等方便为何等行。答言。善男子。我能清净一切众生心海。除灭尘垢。不断清净庄严之心。得不退境界坚固之心。不可动心。决定了知功德宝山庄严无染著心。常现前护一切众生心。见一切佛诸菩萨海无厌足心。清净菩萨正直力心。普照一切智慧海心。善男子。我为众生。灭除忧恼无量众苦。令其永离诸恶色声香味触意法。除灭众生爱别离苦怨憎会苦及余一切诸恶因缘坏败大苦。住生死苦生老病死忧悲恼苦。令得如来无上快乐。一切城邑聚落众生。我悉救护令得安乐。广为说法。教令渐求一切种智。若见众生在家宫殿心乐著者。为彼说法。令知诸法真实之性。若见众生。与父母兄弟欢娱宴集。为彼说法。令与诸佛菩萨共会。若见众生妻子欢会。为彼说法。令竭生死爱欲之海。具足大悲等观一切。若见众生处王宫殿。为彼说法。悉令逮得贤圣快乐。若见众生著境界者。为彼说法。令得如来甚深境界。若见众生起瞋恚者。为彼说法。令得如来羼提波罗蜜。为懈怠者演说正法。令得菩萨清净毗梨耶波罗蜜。为乱心者演说正法。令得如来禅波罗蜜。为邪痴者演说正法。令得般若波罗蜜。为著三界者演说正法。令出三有。为乐小法者演说正法。令其满足菩提大愿。为自安者演说正法。令具大愿饶益一切。为心劣者演说正法。令得菩萨力波罗蜜。为无智者演说正法。令得菩萨智波罗蜜。为无色者演说正法。令得如来清净色身。为危脆身者演说正法。令得无上清净法身。为恶色者演说正法。令得如来清净妙色。为苦恼者演说正法。令得如来无上快乐。为贫穷者演说正法。令得菩萨诸清净藏。为园观者演说正法。令一向求诸佛妙法。为在路者演说正法。令得一切智道。为聚落者演说正法。令出三界。为著国土者演说正法。令过声闻缘觉及菩萨地。住如来地。为在城郭者演说正法。令入法王城普照一切。为在隅者演说正法。令得三世平等智慧。为在方者演说正法。令一切智常现在前观一切法。为贪欲多者演说正法。令观不净灭生死爱。为瞋恚多者演说正法。令得究竟大慈之海。为愚痴多者演说正法。令得智慧观诸法海。为等分者演说正法。令其分别诸胜愿海离生死乐灭生死苦显佛正法不著五阴常行妙法。为懈怠者演说正法。令得庄严胜道。为憍慢者演说正法。令观一切诸法平等。为谄曲者演说正法。令得菩萨清净直心。善男子。我以如是等无量法施。摄取众生。灭恶道苦处天人乐。永离三界具诸功德。种种方便而化度之。欢喜无量。<br/>　　复次善男子。我常观察菩萨大海。种种愿行。种种净身。种种净光。种种光炎。种种诸道趣萨婆若。入种种三昧海。显现种种自在神力。出生种种妙音声海。种种妙庄严身。种种方便入如来海。往诣种种诸佛刹海。究竟种种诸如来海。深入种种诸辩才海。普照种种如来境界。成就种种诸智慧海。超度种种三昧印海。安住种种游戏法门。以种种门趣萨婆若。种种庄严虚空法界。种种庄严云普覆虚空。观察种种诸大众海。十方世界一切刹中。诸如来所。菩萨眷属。普雨种种妙庄严云。皆悉来会。安处种种庄严之座。深入如来方便大海。行诸法海。度种种智海。我见此已。起无量欢喜。与佛力等。又善男子。卢舍那佛不可思议清净色身。相好庄严。我见此已。起无量欢喜。卢舍那佛。于念念中。放法界等光。普照一切诸法界海。我见是已。起无量欢喜。卢舍那佛。于念念中。一一毛孔。放无量佛刹微尘等光。一一光明。有无量佛刹微尘等光。以为眷属。普照一切充满法界。除灭众生一切苦恼。我见是已。起无量欢喜。卢舍那佛。于念念中。从顶上两肩上。放一切佛刹微尘等宝光山云。普照一切充满法界。我见是已。起无量欢喜。卢舍那佛。一一毛孔。放一切佛刹微尘等香云。普熏十方一切佛刹。我见是已。起无量欢喜。卢舍那佛。一一相中。出一切佛刹微尘等相。充满一切诸世界海。我见是已。起无量欢喜。卢舍那佛。一一毛孔。出一切佛刹微尘等自在力云。初发心等清净波罗蜜。庄严菩萨诸地。我见是已。起无量欢喜。卢舍那佛。一一毛孔。念念出生不可说不可说佛刹微尘等诸龙王身。为见龙身而受化故。又出不可说不可说佛刹微尘等诸夜叉身乾闼婆阿修罗迦楼罗紧那罗摩睺罗伽等身。为见彼身而受化故。我见是已。起无量欢喜。卢舍那佛。一一毛孔。出不可说不可说佛刹微尘等转轮王身云。七宝成就。神力自在。充满法界。为见彼身而受化故。我见是已。起无量欢喜。卢舍那佛。一一毛孔。出不可说不可说佛刹微尘等梵王身云。出净梵音。为众生说法。为见闻彼而受化故。我见是已。于念念中。起无量欢喜。悉与法界萨婆若等。起者非起。得者非得。见者非见。入者非入。度者非度。满者非满。闻者非闻。何以故。分别了知法界性故。解三世法悉一性故。佛子。此菩萨无量欢喜庄严法门。有如是等无量境界。佛子。此法门者无量无边。究竟方便诸法海故。此法门者不可损减。萨婆若心不可坏故。此法门者不可穷尽。众生妄想不可尽故。此法门者最为甚深。寂静智境界故。此法门者不可破坏。菩萨智所知故。此法门者不可称量。不可破坏满法界故。此法门者即是普门。于一相中。摄取一切自在力故。此法门者是第一。一切法无身行无二故。此法门者非生。一切诸法悉如幻故。此法门者如电。摄萨婆若诸大愿故。此法门者如化。善能变化菩萨行故。此法门者如大地轮。饶益一切诸众生故。此法门者如大水轮。以广大悲润众生故。此法门者如大火轮。消竭众生诸贪爱故。此法门者如大风轮。立一切众生萨婆若故。此法门者犹如大海。功德庄严一切众生故。此法门者如须弥山。一切功德海中起故。此法门者如大城郭。一切法街巷而庄严故。此法门者犹如虚空。三世诸佛自在最无上故。此法门者犹如庆云。普雨众生甘露法故。此法门者犹如白日。普照一切灭痴闇故。此法门者犹如满月。满足众生功德海故。此法门者如如。至一切故。此法门者如影。善能应化诸业报故。此法门者如响。随其所应为说法故。此法门者犹如电光。随其所应悉照知故。此法门者犹如树王。一切诸佛功德妙华。成就一切智果实故。此法门者犹如金刚。一切世间无能坏故。此法门者如随意宝王。出生无量自在力故。此法门者如离垢宝。悉分别知三世佛故。此法门者犹如宝幢。出一切佛平等法轮妙音声故。佛子。如此诸喻非喻为喻。尔时善财。白寂静音夜天言。菩萨修何等法。得此法门。答言。佛子。菩萨修行十妙法故。得此法门。何等为十。所谓菩萨修行布施。令一切众生海皆悉欢喜。修行净戒。成满诸佛功德大海。修行忍辱。了知一切诸法真性。修行精进。于萨婆若坚固不退。修行禅定。除灭一切众生烦恼。修行智慧。分别了知一切法海。修行方便。教化成就一切众生海。修行大愿。于一切佛刹海。尽未来劫修菩萨行。修行诸力。于念念中。现一切刹成等正觉。修行无尽智。了知三世法无所障碍。佛子。是为十妙法。菩萨摩诃萨。修行此法。起此法门。得此法门。净此法门。成此法门。长养增广不可沮坏。善财白言。天神。发阿耨多罗三藐三菩提心。为久如耶。答言。佛子。乃往古世。过二佛刹微尘等劫。有劫名普照幢。于此莲华藏庄严世界海东。过十世界海。有一世界海。名曰离垢众宝庄严。彼世界海中。有世界性。名一切佛光明愿音。彼世界性中。有一世界。名离垢光金色庄严。一切宝云而庄严之。众宝为地坚固不动。形如一切香妙德王。庄严楼阁皆悉清净。诸天宫殿充满其中。彼有王都。名曰普满妙德藏王。彼有道场。名一切众宝庄严藏月光明。其佛号不退法界妙音。于此道场。得阿耨多罗三藐三菩提。我于尔时。为菩提树神。名功德灯无量光幢。我见彼佛成等正觉。显现无量自在神力。我于尔时。发阿耨多罗三藐三菩提心。于彼佛所逮得三昧。名普照佛功德海。彼道场上。次有如来出兴于世。号法树功德山。彼菩提树神命终之后还生此处。为菩提树夜天。名妙德慧功德光明。闻彼如来转正法轮。复得无量欢喜。普照一切境界三昧。彼道场上。次有如来出兴于世。号一切法海妙音声王。值彼如来复得三昧。名成就一切法地。彼道场上。次有如来出兴于世。号宝光焰灯幢王。值彼如来复得三昧。名分别一切普照云。彼道场上。次有如来出兴于世。号功德须弥光王。值彼如来复得三昧。名照诸佛海。彼道场上。次有如来出兴于世。号法云妙音声王。值彼如来复得三昧。名一切法海灯。彼道场上。次有如来出兴于世。号智慧灯明净灯王。时我为天女。值彼如来复得三昧。名明净灯灭众生苦。彼道场上。次有如来出兴于世。号法勇幢妙德。值彼如来复得三昧。名三世佛普照藏。彼道场上。次有如来出兴于世。号法灯勇猛智慧师子。值彼如来复得三昧。名明净智普照一切无所障碍。彼道场上。次有如来出兴于世。号智力山王。值彼如来复得三昧。名普照三世众生根行。佛子。彼普照幢劫。离垢光金色庄严世界。如是次第有十佛世界微尘等如来。出兴于世。我于尔时。或为天王龙王夜叉王乾闼婆王阿修罗王迦楼罗王紧那罗王摩睺罗伽王。或为人王梵王。男子女人童男童女。皆悉值彼一切如来。恭敬供养。彼佛说法悉闻受持。于彼佛刹二佛世界微尘等劫。修菩萨行。经佛刹微尘等受生。最后命终。生此莲华藏庄严世界海。娑婆世界中。作道场夜神。值拘楼孙如来。得三昧眼。名离垢一切香王光明。次值拘那含牟尼如来。复得三昧。名随顺普照一切刹海。次值迦叶如来。复得三昧。名妙音声海。分别一切众生音海。今复值见卢舍那佛。坐于道场菩提树下。成等正觉。于念念中。显现无量自在力海。复得菩萨无量欢喜庄严法门。得法门已。深入十不可说不可说世界海微尘等法界方便海。以此法界方便海。于一切佛刹微尘。一一微尘中。悉见十不可说不可说佛刹微尘等世界及彼诸佛。彼诸如来所说正法悉闻受持。又见卢舍那佛。于念念中。一切世界坐于道场成等正觉。出生无量自在神力。一一神力满法界海。我悉诣彼。所说正法悉闻受持。又复见彼一切诸佛。一一毛孔。出化身海满法界海。显现种种自在神力。于一切佛刹海。一切世界性。一切世界。一切诸趣。一切众生中。随其所应转正法轮。我以精进闻持陀罗尼故。悉能受持。正念思惟知味知义。明智慧藏圆满清净。分别了知一切法海。观察三世诸佛平等。出生一切方便法门。于一一方便。出生一切修多罗云。一一修多罗云。成就一切诸正法海。一一法海。摄取一切诸回转法。一一回转法。普出一切诸妙法云。一一法云。出生一切诸法波浪。一一波浪。逮得一切欢喜法海。一一欢喜法海。出生一切诸功德地。一一功德地。出生一切诸三昧海。一一三昧海。见一切佛海。一一佛所。得一切光明海。一一光明海。普照三世。得圆满智地。普照十方。知无量佛过去行海。照一切佛无量本事海。难舍能施。持无量净戒。行无量忍。长养清净菩萨精进。清净无量诸禅定海。了知如来般若波罗蜜海。普照如来无量方便海。了知如来长养功德智慧力波罗蜜。分别如来无量智波罗蜜海。普照如来过去无量菩萨诸地。无量佛地。神力自在。无量劫中所修习起。净无量佛过去菩萨地。修无量佛过去智地。照无量佛诸智慧地。知无量佛为菩萨时相续善根。知无量佛为菩萨时于一切劫海中一切佛海所修菩萨行。知无量佛为菩萨时出生佛刹海。无量菩萨行充满法界。种种方便门教化众生。普照十方诸世界海。为诸众生现自在力。普照如来一切智地转净法轮。悉闻受持一切法云。显现无量菩萨自在神力。普照诸佛相海行海力海。于念念中。知彼诸佛从初发心乃至无余涅槃遗法灭尽。善男子。汝所问我发心已来为几时者。如上所说。乃至来生此刹。供养卢舍那佛。如此世界供养拘楼孙佛乃至卢舍那佛。供养贤劫未来诸佛亦复如是。如供养贤劫诸佛。供养一切世界未来诸佛亦复如是。而彼离垢光金色庄严世界。今犹现在。是故善男子。汝当一心修此法门。尔时寂静音夜天。欲重明此法门义。以偈颂曰。<br/>　　善财应谛听　　我说此法门<br/>　　应生欢喜心　　勤修令究竟<br/>　　无量诸劫海　　修习菩萨行<br/>　　心净如虚空　　入一切智藏<br/>　　闻三世佛法　　一心乐专求<br/>　　于彼如来所　　修习诸功德<br/>　　我见过去佛　　恭敬悉供养<br/>　　闻佛说正法　　欢喜心无量<br/>　　亦已悉恭敬　　供养于父母<br/>　　一心乐专求　　究竟此法门<br/>　　老病贫穷等　　诸根不具者<br/>　　除灭彼苦恼　　悉令得安乐<br/>　　水火官贼难　　怨敌诸恐怖<br/>　　及海中诸难　　我皆救济之<br/>　　众生烦恼业　　种种受报苦<br/>　　摧破生死山　　救护诸群生<br/>　　一切诸恶道　　无量楚毒苦<br/>　　生老病死痛　　我当悉除灭<br/>　　我愿无量劫　　安隐一切众<br/>　　常见一切佛　　灭除生死苦。<br/>　　善男子。我唯成就此无量欢喜庄严法门。诸大菩萨深入法海。分别一切劫。善知一切诸世界海成败之事。我当云何能知能说彼功德行。善男子。此道场上。如来众中。有一夜天。名曰妙德守护诸城。汝诣彼问。云何菩萨学菩萨行修菩萨道。尔时善财。赞叹寂静音夜天。以偈颂曰。<br/>　　我受知识教　　来诣天神所<br/>　　见无量净身　　安处天宝座<br/>　　虚妄取诸相　　染著一切法<br/>　　无智众生等　　不能知境界<br/>　　清净妙色身　　一切诸天众<br/>　　无量劫谛观　　其心无厌足<br/>　　远离于五阴　　一切无所著<br/>　　超出世疑惑　　显现自在力<br/>　　不染内外法　　无碍心不动<br/>　　明净智慧眼　　见佛自在力<br/>　　身为正法藏　　心是无碍智<br/>　　成佛智慧光　　普照诸群生<br/>　　分别说心业　　庄饰诸世间<br/>　　知心业自性　　现身等众生<br/>　　知世悉如梦　　了佛如电光<br/>　　一切法如响　　令众无所著<br/>　　念念悉除灭　　三世众生惑<br/>　　不取三世相　　而能演说法<br/>　　一切佛刹海　　一切诸佛海<br/>　　无量众生海　　无著修法门<br/>　　时善财童子。头面敬礼彼夜天足。绕无数匝敬心辞退。</p>
<div class="jwbt-box"><div class="jwbt"><a name=j0083-06-9><a href="0083-06.htm#MENU-top">大方广佛华严经卷第五十五</div></a></a>
<div class="jwbtbm"><a name=j0083-06-10><a href="0083-06.htm#MENU-top">入法界品第三十四之十一</div></div></a></a>
<p>　　尔时善财童子。正念思惟。智慧分别。随顺正趣。修广身证无量欢喜庄严法门。往诣妙德守护诸城夜天所。见彼夜天。处普照一切宫殿宝师子座。不可说诸天眷属围绕。随方面身。一切众生色身。普现一切众生前身。一切众生无所著身。一切众生身身。一切众生无上身。随顺教化一切众生身。游十方身。至一切十方身。究竟佛身。究竟教化一切众生身。善财见此身已。欢喜无量。头面礼足绕无数匝。恭敬合掌于一面住。白言天神。我已先发阿耨多罗三藐三菩提心。而未知菩萨云何学菩萨道饶益众生。以无上摄法摄取众生顺如来业亲近法王。时彼夜天。告善财言。善哉善哉。佛子。为救护一切众生故。问菩萨行。为严净一切佛刹。供养一切佛。住一切劫。救护一切众生。守护一切如来种性。究竟十方一切法界海平等之心。充满一切。悉闻受持一切诸佛所转法轮。随其所应雨甘露法故。问菩萨行。善男子。我已成就甚深妙德自在音声法门。是故佛子。我为胜大法师。无所挂碍。于一切法心无所著。分别如来一切法藏。安住如来大慈大悲。建立众生于菩提心。得一切利不舍菩提心。长养一切善根。为一切众生调御大师。安立众生一切智道故。于一切世界为明净日。照一切众生无量善根故。等心观察一切众生。不舍一切众生。出生长养一切善根。甚深智慧观净尔炎。断一切不善业行诸善业救护众生。显现一切诸佛世界。修行严净诸本事业。立一切众生清净善根。令值一切诸善知识无能坏者。立一切众生佛正教故。佛子。我常以法施为首。出生长养诸白净法。一切智心坚固不动。如金刚藏不可沮坏。心常依止佛力。魔力。善知识力。心坏一切诸结业山。心能专求一切智圆满白净法无碍法门一切种智。佛子。我以如是智慧光明净诸众生。无量善法饶益一切。复次佛子。我以十行观察法界。随顺法界摄取法界。何等为十。所谓知法界无量。智慧无量故。知法界无量无边。悉见一切诸如来故。知佛法界无量无边。诣一切刹。恭敬供养一切佛故。知法界无分齐。于一切世界海。行菩萨行故。知法界不可坏。究竟如来不可沮坏圆满智故。知法界一。如来妙音一切众生无不闻故。知法界自然清净。教化一切众生满佛愿故。知法界遍至众生。深入普贤菩萨行故。知法界一切庄严。普贤菩萨行自在庄严故。知法界不可灭。一切智善根充满法界。令诸众生悉清净故。佛子。我以此十行观察法界。增长善根。知佛奇特境界不可思议。佛子。我如是正念思惟。以一万陀罗尼为众生说法。所谓摄取一切诸法圆满陀罗尼。持一切法圆满陀罗尼。一切法云雷震圆满陀罗尼。诸佛起住圆满陀罗尼。转一切佛名号轮圆满陀罗尼。分别演说三世诸佛大愿海圆满陀罗尼。摄一切乘海圆满陀罗尼。照一切众生业海灯藏圆满陀罗尼。一切法现前旋流勇猛圆满陀罗尼。一切智勇猛圆满陀罗尼。以如是等万陀罗尼。为一切众生分别说法。<br/>　　复次佛子。我或为众生说闻慧法。或为众生说思慧法。或为众生说修慧法。或说一有。或说一切有海。或说一佛海。或说一切佛名号海。或说一世界。或说一切世界海。或说授一记。或说授一切记海。或说一佛眷属海。或说一切佛眷属海。或说一佛法轮。或说一切佛法轮海。或说一修多罗。或说一切佛修多罗海。或说一会。或说一切会海。或说一萨婆若心。或说一切菩提心海。或说一乘。或说一切乘海。佛子。以如是等无量方便。为诸众生敷演不可说不可说法。佛子。我深入此无坏法界。皆悉究竟如来正法。以无上法施摄取众生。尽未来劫。修习普贤菩萨所行。佛子。我已成就此甚深妙德自在音声法门。于念念中。悉能长养一切法门。充满法界。尔时善财白夜天言。妙哉。天神。如此法门最为甚深。得此法门其已久如。答言。佛子。乃往古世。过转世界微尘等劫。有劫名离垢光明。时有世界。名法界妙德云。有四天下微尘等香须弥山庄严。于莲华中出一切佛妙愿音声。一切众生净业所起众宝合成。形如莲华清净无垢。有须弥山微尘等众妙宝树。周匝围绕。有须弥山微尘等众妙宝香。以为庄严。有须弥山微尘等诸四天下。庄严世界。一一四天下。各有不可说不可说城。彼世界中有四天下。名庄严幢。彼四天下有王都城。名普宝华光。于彼城外有道场。名法王宫殿光明。其道场上。有须弥山微尘等佛。出兴于世。其最初佛号法海雷音光明王。时有转轮王。名离垢光明。于彼佛所守护正法。闻时正法修多罗海。佛灭度后出家学道。正法欲灭。于大劫中有恶劫起。烦恼炽盛。众生恚怒忿毒交诤。诸比丘众背功德利。心乐放逸。常好王论贼论女论国论海论世间之论。乐如是等种种诸论。时王比丘作如是念。如来无量阿僧祇劫修习妙法。云何此诸比丘而共毁灭。彼王比丘即升虚空。放大光明云。无量种色。普照十方一切世界。除灭一切众生烦恼。立无量众生无上菩提。复令正法于六万五千岁而得兴盛。时有比丘尼。名法轮化光。是彼转轮王女。十万比丘尼以为眷属。见父王比丘光明神变。即发阿耨多罗三藐三菩提心。得一切佛灯明三昧甚深妙德自在音声法门。得已。身心柔软。法海雷音光明王佛。神力自在。一切功德悉现在前。佛子。时转轮王。随彼如来。转正法轮。兴隆法者。岂异人乎今普贤菩萨摩诃萨是也。法轮化光比丘尼者。我身是也。我于尔时。守护佛法。建立十万比丘尼众。得不退转地。又令摄取一切如来法门三昧。法轮光明三昧。又复建立入一切法海方便般若波罗蜜。佛子。次有如来。出兴于世。名离垢法山。我得值遇。次有如来。名法圆满光明周罗。次有如来。名法日妙德云。次有如来。名法海分别妙音声王。次有如来。名法日圆满灯。次有如来。名法化幢云。次有如来。名法炎山幢王。次有如来。名甚深法妙德月。次有如来。名法智普光明藏。次有如来。名普智境界觉悟众生。次有如来。名妙德山王。次有如来。名普门普贤须弥山。次有如来。名一切法精进幢。次有如来。名宝华妙德云。次有如来。名寂静甚深光明周罗。次有如来。名法炎大慈光明月。次有如来。名光炎妙德海。次有如来。名智慧日普照一切。次有如来。名圆满普智。次有如来。名无上智觉明王。次有如来。名功德炎华灯。次有如来。名智慧师子幢王。次有如来。名普日光明王。次有如来。名须弥相庄严。次有如来。名勇猛日普光明。次有如来。名法网觉妙德月。次有如来。名法莲华敷善德妙音。次有如来。名相日普光明。次有如来。名普光妙德正法音声。次有如来。名无畏妙德那罗延师子。次有如来。名普智健幢。次有如来。名敷法莲华身。次有如来。名功德华妙法海。次有如来。名道场觉妙德月。次有如来。名法炬妙德月。次有如来。名普照光明周罗。次有如来。名法幢灯。次有如来。名妙德海幢云。次有如来。名称山妙德云。次有如来。名栴檀妙德月。次有如来。名明净普妙德华。次有如来。名普照众生光明王。次有如来。名钵头摩华妙功德藏。次有如来。名香炎光明王。次有如来。名钵头摩因。次有如来。名明净相山。次有如来。名普称功德幢。次有如来。名普门光明须弥山。次有如来。名妙德法城光明。次有如来。名明净功德山。次有如来。名胜相妙德。次有如来。名法力勇猛幢。次有如来。名法轮光明妙音。次有如来。名功德光炎楼阁智光。次有如来。名无上妙法轮月。次有如来。名明净法钵头摩觉幢。次有如来。名宝钵头摩光藏。次有如来。名宝尸弃云灯。次有如来。名智觉华。次有如来。名种种炎妙德须弥山藏。次有如来。名圆满炎妙德王。次有如来。名功德云庄严光明。次有如来。名法山云幢。次有如来。名普明净功德山。次有如来。名法日云灯王。次有如来。名法云名声自在王。次有如来。名法圆满云。次有如来。名善觉明净智幢。次有如来。名法圆满善觉妙德月。次有如来。名金色山贤。次有如来。名明净贤妙德须弥山。次有如来。名普智慧云妙声。次有如来。名法力妙德楼阁。次有如来。名香焰妙德王。次有如来。名金色摩尼山妙声。次有如来。名白毫藏一切法圆满光明。次有如来。名明净法轮。次有如来。名无上清净尸罗山。次有如来。名普精进炬光照云。次有如来。名广三昧海天冠光明。次有如来。名宝焰妙德王。次有如来名法炬宝帐妙声。次有如来。名法云空光明师子。次有如来。名相好庄严幢月。次有如来。名光明炎山电云。次有如来。名无碍虚空法光。次有如来。名乐智华敷。次有如来。名世间王光明妙声。次有如来。名法三昧光明妙音。次有如来。名法音真宝藏。次有如来。名法光明炎妙声海。次有如来。名普照三世相幢。次有如来。名法圆满山光明。次有如来。名法界师子光明。次有如来。名法界师子炎。次有如来。名明净妙德须弥山。次有如来。名一切三昧海师子。次有如来。名普智光明灯。佛子。于离垢光明劫中。如是等须弥山微尘等如来。出兴于世。其最后佛。名法界城明净智灯。彼诸如来我悉恭敬供养。闻法受持出家学道。守护佛法。于彼诸佛所。种种方便入此甚深妙德自在音声法门。以种种方便化众生海。复次。佛子。复有佛刹微尘等劫中诸佛出世。我亦皆悉恭敬供养。是故。佛子。一切众生长寝生死。唯我独觉。复能觉悟一切众生。守护心城离三界城。入一切智无上法城。善男子。我唯成就此甚深妙德自在音声法门。除灭众生两舌口过。令净实语。诸大菩萨。决了众生诸语言道。于一念中。觉悟一切众生之心。深入众生语言音海。善知众生施设语法。分别了知一切法海。深入摄取一切诸法陀罗尼海。善巧方便为众生出一切法云。究竟度脱一切众生。摄取众生立无上业。随顺净智分别业藏。能师子吼法施一切。得诸法地圆满陀罗尼。我当云何能知能说彼功德行。善男子。此佛众中。有一夜天。名开敷树华。汝诣彼问。云何菩萨学一切智。安立众生于萨婆若。尔时妙德守护诸城夜天。欲重明此法门义。以偈颂曰。<br/>　　佛子深法门　　虚空如如性<br/>　　分别三世佛　　无量诸法界<br/>　　出生无量门　　不思议诸法<br/>　　长养无碍智　　了达三世法<br/>　　过转刹尘劫　　劫名离垢光<br/>　　世界妙德云　　城名宝华光<br/>　　彼劫次第有　　须弥尘等佛<br/>　　初佛号法海　　雷音光明王<br/>　　后佛法界城　　明净智慧灯<br/>　　我皆悉供养　　闻法大欢喜<br/>　　见法海雷音　　光明王如来<br/>　　众妙相庄严　　犹如须弥山<br/>　　见佛即发心　　专求一切智<br/>　　心大如虚空　　其性同如如<br/>　　充满于三世　　诸佛菩萨众<br/>　　大悲心普覆　　一切刹众生<br/>　　清净妙法身　　充满诸佛刹<br/>　　随其所应化　　悉为显现身<br/>　　我初发心时　　震动一切刹<br/>　　教化诸群生　　悉令大欢喜<br/>　　次值第二佛　　闻法而供养<br/>　　即时得睹见　　十刹海尘佛<br/>　　如是次第值　　须弥尘等佛<br/>　　恭敬供养彼　　一切诸如来<br/>　　闻法悉受持　　逮得此法门<br/>　　广度一切众　　究竟到彼岸<br/>　　转刹尘等劫　　诸佛兴出世<br/>　　我亦悉诣彼　　恭敬而供养<br/>　　闻法悉受持　　清净此法门<br/>　　尔时善财。得此甚深妙德自在音声法门。入菩萨无量无边诸三昧海。出生无量无边陀罗尼海。得菩萨神通诸明光曜。入诸辩海。长养一切甚深法海。欲赞叹彼妙德守护诸城夜天。以偈颂曰。<br/>　　智慧海成满　　永度生死海<br/>　　长寿智慧藏　　普照于十方<br/>　　了达内外法　　皆悉如虚空<br/>　　无碍清净慧　　究竟于三世<br/>　　念念能分别　　无量无有边<br/>　　一切诸境界　　而心无所著<br/>　　无量大悲心　　度脱众生海<br/>　　明净智慧眼　　了众生无性<br/>　　深入佛法门　　穷尽其源底<br/>　　种种巧方便　　化度诸群生<br/>　　普于一切法　　了达其真性<br/>　　修习萨婆若　　令众悉清净<br/>　　天是调御师　　究尽一切智<br/>　　充满诸法界　　说法化众生<br/>　　顺卢舍那愿　　无碍度众生<br/>　　安住至处道　　普见十方佛<br/>　　天心甚深妙　　除灭烦恼热<br/>　　清净如虚空　　离垢无染著<br/>　　摄取于三世　　佛刹诸如来<br/>　　一切菩萨众　　一切群生类<br/>　　一念分别知　　刹那及罗婆<br/>　　昼夜月半月　　乃至无量劫<br/>　　十方诸群生　　有色及无色<br/>　　有想无想等　　知死此生彼<br/>　　除灭一切众　　虚妄颠倒想<br/>　　善知语言法　　显现菩提道<br/>　　出卢舍那愿　　一切佛法海<br/>　　无碍法身心　　随应现众生<br/>　　时善财童子。以偈赞叹彼夜天已。头面礼足绕无数匝敬心辞退。<br/>　　尔时善财童子。正念思惟。增广甚深妙德自在音声法门。往诣开敷树华夜天所。见彼夜天。在众宝香树楼阁之内。处宝树下师子法座。百万诸天眷属围绕。尔时善财。头面敬礼彼夜天足。绕无数匝恭敬合掌于一面住。白言天神。我已先发阿耨多罗三藐三菩提心。云何菩萨学菩萨道行菩萨道趣萨婆若。唯愿天神为我解说。答言。善男子。我于日没优钵罗钵昙摩华皆悉还合。若诸人众游园观者。废舍纵逸归其家时。为放光明。在险径者照示平路。令彼专求一切智道。若于山岩深水旷野。在如是等种种难处。悉放光照。令免众苦。得安隐乐。又善男子。若诸众生放逸五欲。为其显现老病死苦。悉令睹见舍离放逸修习善根。为悭贪者赞叹布施。若犯戒者。安立净戒。为瞋恚者。赞叹大慈安立忍辱。若懈怠者。教令修行菩萨精进。若乱心者。教令修习诸禅三昧。若愚痴者。令其深入般若波罗蜜。乐小法者。教以大乘。著三界者。令住菩萨圆满无著诸波罗蜜。若诸众生功德羸弱。为众结业之所逼迫。令住菩萨力波罗蜜。顺无智者。令住菩萨智波罗蜜舍离痴闇。善男子。我已成就无量欢喜知足光明法门。善财白言。天神。此法门者境界云何。答言。善男子。如来方便光明摄取众生。佛子。若有众生受快乐者。悉蒙佛力诸光明力。随如来教佛威神力。随顺佛道闻佛正法入佛善根。如来圆满明净智日。如来性净业力。普照一切。悉蒙如是功德力故。普令众生受诸快乐。佛子。我入此法门时。正念思惟。深入卢舍那如来应供等正觉过去所行菩萨行海。善男子。我知菩萨本发菩萨地心时。见诸众生著我我所。无明覆蔽入诸邪见随顺贪爱。欲恚所缚心乱颠倒。悭嫉所缠贫穷逼切。于生死中受众苦恼。不值诸佛。见如是已。发大悲心摄取众生除诸苦患普饶益之。令得一切无染著心。于诸施物不求果报。分别了知一切因缘诸法实相。具足成就大慈大悲圆满法盖。普覆众生。以知足法养智慧力。摧散一切诸烦恼山。安乐众生。随所应化雨甘露法。以圣法利等施众生。得十力果无上快乐。成就菩萨通力自在。充满法界。悉现一切诸众生前。雨一切物。悉令欢喜充足其意。救护众生灭生死苦不求恩报。严净一切众生心宝。悉同一切诸佛善根。增长萨婆若。教化成就一切众生。以无上净法净诸佛刹。于念念中。满一切法界。以明净智分别三世。充满虚空。于一切时。转净法轮教化众生。令诸众生生一切智清净诸持。觉悟一切诸佛菩提。分别一切未来诸劫。于一切劫行菩萨行心无有二。悉能遍游一切世界。其身容受一切刹海。悉皆摄取一切世界。分别解说一切世界种种形色。种种庄严种种依住。或不净净或净不净。或纯清净或纯垢秽。或广或狭或大或小或覆或仰。如是等诸世界海中。生菩萨行证菩萨行。于念念中。出生菩萨诸自在行。于念念中。为众生现三世诸佛清净法身。佛子。卢舍那佛。于过去世行菩萨行时。见诸群生无智功德愚痴所覆。著我我所无明曀障。不正思惟入诸邪见。不识因果顺烦恼业。不修圣道得无作法。常于生死险道流转受种种苦。发起大悲。令诸众生出生菩萨无量诸行。修习一切诸波罗蜜。安立坚固胜妙善根。除灭众苦长功德藏。了知因果不违业报。知法真实。悉分别知众生欲乐及一切刹。守护受持一切佛法令不断绝。灭不善法满萨婆若。佛子。以如是等无量法施。摄取众生。令一向求萨婆若法。修行菩萨诸波罗蜜。具贤圣利。长萨婆若。满善根海。显现如来无量自在。以如是等种种方便。摄取众生。显现如来无量功德。安立众生于菩提道摄诸智慧。善财白言。天神。发阿耨多罗三藐三菩提心。其已久如。答言。佛子。此事难知难信难入难说难得。一切诸天声闻缘觉所不能知。除佛神力。依善知识成满善根。净正直心远离谄曲。灭诸染污。逮得普照智慧光明。哀愍众生。降伏诸魔。拔烦恼树。必欲成就一切种智。除灭生死忧悲恼海。得如来乐。入佛功德精进之海。安住佛地。满足如来一切智力。究竟十力。如此人者乃能信解。能知能入能说能得。何以故。此佛境界。一切众生及诸菩萨。所不能知。我当承佛神力为调伏众生。直心清净广修善根。得甚深心乐闻此法。为如此等随其所应分别解说。尔时夜天。欲重明此义。观察三世诸佛境界。以偈颂曰。<br/>　　佛子此法门　　甚深佛境界<br/>　　不思刹尘劫　　说之无穷尽<br/>　　贪欲瞋恚痴　　高慢众生等<br/>　　皆悉不能知　　最胜寂静法<br/>　　悭嫉心谄曲　　烦恼业覆者<br/>　　一切不能知　　甚深佛境界<br/>　　著诸阴入界　　及起吾我见<br/>　　心想见颠倒　　不知佛境法<br/>　　清净离虚空　　如来深境界<br/>　　依住生死者　　皆悉不能知<br/>　　出生如来家　　诸佛常守护<br/>　　奉持佛法藏　　慧眼之境界<br/>　　亲近善知识　　满足白净法<br/>　　究竟诸佛力　　闻此法欢喜<br/>　　心净离虚妄　　犹如虚空性<br/>　　慧灯除痴闇　　是彼之境界<br/>　　以大慈悲心　　普覆诸众生<br/>　　等心观一切　　是彼之境界<br/>　　其心大欢喜　　等观众生类<br/>　　舍离于一切　　离垢之境界<br/>　　净心离诸恶　　乃至畏微罪<br/>　　随顺诸佛法　　离垢之境界<br/>　　安住忍辱法　　其心不可动<br/>　　如实不违业　　无尽心境界<br/>　　勇猛勤精进　　安住不退心<br/>　　究竟萨婆若　　调伏之境界<br/>　　入于寂定心　　除灭烦恼热<br/>　　深入智慧海　　寂静起境界<br/>　　了达群生类　　诸法真实相<br/>　　深法之境界　　是慧灯法门<br/>　　觉悟众生性　　不著诸有海<br/>　　普照一切心　　是导师法门<br/>　　悉从三世佛　　清净愿往生<br/>　　普于一切刹　　穷尽未来劫<br/>　　修习菩萨行　　是普贤法门<br/>　　入诸方便海　　遍观诸刹海<br/>　　无碍深智慧　　悉知刹成败<br/>　　一一尘中见　　诸佛坐道场<br/>　　成佛化众生　　无碍眼法门<br/>　　善财至我所　　亲近善知识<br/>　　闻此甚深法　　精进勤修习<br/>　　此卢舍那境　　甚深难思议<br/>　　我承佛神力　　为汝分别说<br/>　　佛子。乃往古世。过世界海微尘等劫。有一世界海。名明净山。彼有如来出兴于世。号智慧法界山诸方寂静普照王如来应供等正觉。彼佛为菩萨时。净彼世界海。彼世界海中。有佛刹微尘等世界性。彼一一世界性中。有世界微尘等佛。出兴于世。一一如来。说世界微尘等修多罗。一一修多罗中。授佛刹微尘等诸菩萨记。显现如来种种神力无量方便。种种诸乘教化众生。佛子。彼世界海中。有一世界性。名普门庄严。彼世界性中。有一世界。名曰一切宝色妙德普照一切宝华海。以为庄严。众宝为体状若天城。清净严饰。普照一切诸佛道场。显现诸佛变化光明。彼世界中。有须弥山微尘等四天下。彼四天下中。有一四天下。名宝山幢。彼四天下。有阎浮提。纵广十万由旬。彼阎浮提内。有十万大城。彼诸城中。有一王都。名坚固宝庄严云灯。有一万城周匝围绕。人寿万岁。时有大王。名一切法师子吼圆盖妙音。有五百大臣六万婇女七百王子。端正勇健。尔时彼王。威德普被一阎浮提。无有怨敌。彼大劫中有恶劫起五浊炽然。尔时人民行十恶业。远离十善死入恶道。寿命短促形色鄙陋。贫穷下贱多苦少乐。更相诤讼互相谤毁。离他眷属深入邪见。以诸贪著行非法故。风雨不时。卉木丛林百谷苗稼皆悉枯槁。彼时人民饥馑病瘦。悉诣王都高声大呼。时诸人众无量无数围绕王城。或举两手或复合掌。或号天扣地。或举身自扑。或右膝著地。或著弊衣眼无光色。悲声大叫。咸言。大王。我等今者大苦大苦。饥渴寒冻疾病危困。无所归依无救济者。如在牢狱。种种苦逼转趣死路。作如是等无量楚毒悲声上诉。求自全济安隐快乐。大王则是众生宝藏清凉之池。善正治法大智大乘。为大宝洲真实利益。能与众生天人之乐。时彼大王。闻此悲苦楚毒音声。即得百万阿僧祇大悲法门。一心思惟。即发十大悲语。何等为十。所谓呜呼痛哉。一切众生。坠于无底生死深坑。无所归依。我当为彼作归依者。悉令逮得如来之地。哀哉众生。为烦恼乱无有救济。我当为彼作救护者。悉令安立一切善业。哀哉众生。生老病死无有救护。我当为彼作救护者。除灭一切身心苦痛。哀哉众生。有诸恐怖无有救护。我当为彼作救护者。令住一切智安隐之处。哀哉众生。为身见疑之所覆蔽。我当为彼作明净灯。普照一切现明净智。哀哉众生。为愚痴覆。我当为彼作大明炬。现一切智正法之城。哀哉众生。为诸悭嫉谄曲幻伪。浊乱其心。我当令彼悉得无上清净法身。哀哉众生。为生死长流之所漂溺。我当令彼度生死海到佛彼岸。哀哉众生。从生盲瞽。我当令彼见真实义同一切佛。哀哉众生。根不调伏。我当令彼调伏诸根。除灭障碍。得一切智。时彼大王。发如是等十大悲语。击鼓宣令。一切众生安隐勿怖。随汝所须我皆资给。即时班下阎浮提内大小诸城都邑聚落。悉开库藏。金银珍宝衣服肴膳。香华璎珞床席被褥。宫殿宅舍诸妙宝幢。夜光宝幢摩尼宝幢。医师汤药。种种诸器盛众杂宝。诸金刚器盛众妙香。种种香器盛诸衣服。种种车乘幡彩幢盖。又复击鼓。宣令天下一切诸城都邑聚落。今施汝等国土城邑聚落妻子。头目齿舌心肝血肉肠胃手足一切肢节。时城东门外有大会处。名曰明净摩尼妙德。其地平正。广博清净无诸杂秽。众宝为地散杂宝华。熏以众香。一切香云充满虚空。宝树围绕。无量华网及诸宝网。罗覆其上。自然演出无量亿那由他娱乐音声。有如是等无量珍妙。而庄严之。皆是菩萨净业果报。于彼会中王所住处。十宝为地。十宝栏楯。十种宝树周匝围绕。形色金刚不可沮坏。众宝庄严悬诸宝幡。白净宝网。金铃宝网。众华宝网。摩尼宝网。杂衣宝网。罗覆其上。熏以名香。自然演出无量微妙歌颂音声。时彼大王处师子座。端严殊妙。具大人相。肢节周备。那罗延身不可沮坏。王姓中生以正治国。于财心法悉得自在。功德无量无违命者。众妙宝盖以覆其上。其盖常出无量光明。阎浮金色。覆以净妙摩尼宝网。金宝诸铃出和雅音宣扬善行。尔时阎浮提内。无量阿僧祇众生。悉来归命。赞言。大王。王是智人。天下第一。功德须弥。功德明净犹如满月。得菩萨心。等观众生普施一切。时王见已欢喜无量。于彼大众。发大悲心善知识心。随所求者悉令充足。而摄取之。时王即得无量快乐。释提桓因乃至化自在天王。无量百亿那由他劫。受诸快乐所不能及。他化自在天王。不思议劫受诸快乐。亦所不及。大梵天王不可议劫住梵住乐。亦所不及。乃至净居天。无分齐劫住寂静乐。亦所不及。复次善男子。譬如有人仁慈至孝。遭世事难。违离父母。经历年岁后忽遇会。瞻奉亲颜忻慰踊悦。不能自胜。时彼大王。见来求者心大欢喜亦复如是。信心坚固长养菩提。何以故。此菩萨专求一切智。饶益安乐一切众生。成满大愿。远不善法修行诸善。救护众生开萨婆若门。摄一切智满众生愿。入一切佛诸功德海。坏一切烦恼魔业障山。随顺一切诸如来教。入深智流不违正道。出诸法流成满大愿。住大人法。满足普门善根之藏。离一切恶心无所染。了达诸法犹如虚空。复次佛子。时彼大王。见诸众生。发一子想父母想。福田想难报恩想。师想佛想。大慈悲心悉普覆之。随其所须。衣服饮食。华香末香涂香。鬘盖幢幡诸庄严具。床座被褥。舍宅宫殿园观浴池。车乘辇舆象马众宝。所住宫殿及其眷属。内诸库藏城邑聚落。如是一切悉施众生普令充足。时彼会中有一童女。名宝光明。端正姝妙颜容无伦。身如真金目发绀色。口演妙音身出名香。众宝庄严。常怀惭愧。正念无乱。威仪庠序。于诸师长恭敬尊重。诸根寂定念慧现前。所闻诸法能持能解。宿世长养无量善根。诸妙善法润泽其身。近善知识好乐大乘。心如虚空自安安彼。常乐见佛求萨婆若。与六十童女俱。去王不远。一心恭敬合掌而住。作如是念。我得善利。见善知识遇善知识。于彼王所。起大师想善知识想慈悲人想。生此念时。欢喜无量。脱庄严具置彼王前。发如是愿。今此大王。安隐无量无边众生。愿我来世亦复如是。大王智慧。大王正道。大王所乘。大王相好。大王财宝。无能坏者。愿我来世亦复如是。随所生处我亦随生。时彼大王。告此女言。我今悉舍内外所珍。恣汝取之。时彼女人。倍增欢喜。以偈颂曰。<br/>　　大王未兴世　　坚固庄严都<br/>　　一切不可乐　　犹如饿鬼处<br/>　　众生相残害　　窃盗纵淫泆<br/>　　两舌不实语　　无义粗恶言<br/>　　贪利他财物　　瞋恚怀害心<br/>　　邪见不善行　　命终堕恶道<br/>　　如是众生等　　愚痴所覆蔽<br/>　　种种行诸恶　　天旱不降泽<br/>　　以无时雨故　　百谷悉不生<br/>　　草木皆枯槁　　泉流亦干渴<br/>　　大王未兴世　　一切诸河池<br/>　　皆悉干枯涸　　犹如大旷野<br/>　　大王初生时　　天兴庆重云<br/>　　降甘普流泽　　河池悉盈溢<br/>　　除灭一切恶　　远离诸恐怖<br/>　　人民皆欢喜　　大王生世故<br/>　　往昔诸群生　　各各相残害<br/>　　饮食人血肉　　今悉修慈心<br/>　　百谷昔不生　　卉木皆枯燥<br/>　　饥渴所逼迫　　种种受苦恼<br/>　　大王既兴世　　粳米自然生<br/>　　树出妙衣服　　王世所归故<br/>　　昔日竞微利　　强弱相陵夺<br/>　　今种种庄严　　如释难陀园<br/>　　昔人贪欲重　　种种放逸行<br/>　　侵犯他妻色　　而共相危害<br/>　　今日诸人民　　众宝妙庄严<br/>　　贞洁无邪淫　　犹如兜率天<br/>　　昔日诸众生　　妄言非法语<br/>　　纵口无义言　　谄曲取人意<br/>　　今日群生类　　远离诸恶语<br/>　　爱眼视众生　　口发柔和音<br/>　　昔日诸众生　　种种行邪见<br/>　　合掌恭敬礼　　牛羊犬豕类<br/>　　今闻王正法　　远离诸邪见<br/>　　善知苦乐法　　悉从因缘起<br/>　　大王演妙音　　无不爱乐者<br/>　　梵释等音声　　皆悉不能及<br/>　　大王众宝盖　　悬处虚空中<br/>　　覆以诸宝网　　普出妙香熏<br/>　　金铃自然出　　如来和雅音<br/>　　宣扬甚深法　　除灭众烦恼<br/>　　次复广演说　　十方诸佛刹<br/>　　一切诸劫中　　如来及眷属<br/>　　又复次第说　　过去十方刹<br/>　　一切诸劫中　　如来及眷属<br/>　　又出微妙音　　充满于天下<br/>　　梵王诸群生　　悉闻业果报<br/>　　众生闻音已　　自知诸业藏<br/>　　离恶修众善　　专求无上道<br/>　　王父名净光　　母曰莲华光<br/>　　父于五浊世　　正法治天下<br/>　　五百莲华池　　宝树悉围绕<br/>　　底布以金沙　　宝华悉敷茂<br/>　　于彼池岸上　　有诸妙法堂<br/>　　众宝为栏楯　　种种宝庄严<br/>　　末世恶法起　　积年不降雨<br/>　　池流皆枯竭　　卉木悉焦然<br/>　　七日王当生　　先降灵瑞相<br/>　　诸人见欢喜　　救护出世间<br/>　　彼时于中夜　　大地六种动<br/>　　自然演妙光　　犹如明净日<br/>　　浴池有五百　　功德水充满<br/>　　一切诸宝树　　如本悉荣茂<br/>　　河流诸泉源　　一切皆盈满<br/>　　灵泽普津液　　沾洽阎浮提<br/>　　树木诸丛林　　杂卉众药草<br/>　　百谷苗稼等　　生长普滋茂<br/>　　岩崿诸高山　　幽邃深险谷<br/>　　普及一切地　　自然悉平正<br/>　　山陵诸卉木　　沙砾杂秽等<br/>　　悉于一念中　　变成众宝玉<br/>　　人见此奇特　　欢喜而发言<br/>　　快哉大善利　　我得清凉池<br/>　　时彼净光王　　与内眷属俱<br/>　　一切大臣等　　欢喜游园观<br/>　　五百浴池中　　有池名欢喜<br/>　　池上妙法堂　　王眷属游止<br/>　　时王语夫人　　我愿悉成满<br/>　　国土还丰乐　　人民普安隐<br/>　　时彼浴池中　　千叶宝华生<br/>　　普放清净光　　明耀须弥顶<br/>　　明净金刚茎　　众宝为华叶<br/>　　阎浮檀金台　　诸妙香为须<br/>　　于彼莲华中　　出生一童子<br/>　　相好庄严身　　诸天悉敬礼<br/>　　王见大欢喜　　入池抚掬之<br/>　　安置后膝上　　汝子应欣庆<br/>　　宝藏普踊出　　宝树生妙衣<br/>　　天乐奏妙声　　充满虚空中<br/>　　时彼诸人民　　合掌恭敬礼<br/>　　欢喜如是言　　此是世归依<br/>　　身放大光明　　普照于一切<br/>　　若有遇斯光　　诸漏悉除灭<br/>　　一切恶鬼神　　毒害众生类<br/>　　悉舍不善心　　自然生慈愍<br/>　　恶名失善利　　疾病鬼所持<br/>　　如是众苦灭　　一切皆欢喜<br/>　　天下诸群生　　相视如父母<br/>　　离恶修慈心　　专求一切智<br/>　　远离诸恶趣　　广开天人路<br/>　　显现无上道　　度脱诸群生<br/>　　我等得善利　　遇斯大施主<br/>　　众生失正路　　导师今出世<br/>　　尔时宝光明童女。偈赞王已。头面礼足绕无数匝。恭敬合掌于一面住。王赞女言。善哉善哉。乃能信知他人功德。是为希有。若有愚痴。不知报恩。无有智慧。浊心邪见。具如是等非法众生。不知不信诸佛菩萨清净功德一切智境。汝今专求无上菩提。修菩萨行。摄取安隐饶益众生。王赞女已。以无价衣手自授与。而告之曰。汝自著之。时彼女人以膝著地。敬礼合掌顶受而著。时王复与六十女。衣彼著衣已。与眷属俱。绕毕辞退。诸女衣中。普出一切星宿光明。众人见已咸叹之曰。此诸女等皆悉端正。如净夜天星宿庄严。善男子。尔时一切法师子吼圆盖妙音王者。岂异人乎。今卢舍那如来应供等正觉是也。净光王者。今净饭王是也。莲华光夫人者。摩耶夫人是也。时国人者。今大众是也。悉于阿耨多罗三藐三菩提。得不退转。或住初地乃至十地。大愿成就。住诸法门修方便道。求一切智住诸解脱。尔时开敷树华夜天。欲重明此义。以偈颂曰。<br/>　　我有清净眼　　悉见世界海<br/>　　生死五趣中　　众生常流转<br/>　　见诸佛菩萨　　往诣菩提树<br/>　　得道转法轮　　化度诸群生<br/>　　我以净天耳　　境界一切音<br/>　　诸佛所说法　　悉闻欢喜持<br/>　　我有无二智　　一切无等等<br/>　　能于一念中　　了众生心海<br/>　　我得宿命智　　念一切劫海<br/>　　自身及他人　　分别悉了达<br/>　　我于一念知　　诸刹海尘劫<br/>　　诸佛及菩萨　　五道众生类<br/>　　彼佛初发愿　　专求佛菩提<br/>　　究竟悉满足　　无量菩萨行<br/>　　觉了等正觉　　种种巧方便<br/>　　转净妙法轮　　显现诸乘海<br/>　　为众演说法　　度脱于一切<br/>　　乃至遗法住　　我悉一念知<br/>　　我于无量劫　　修习此法门<br/>　　真佛子应速　　究竟此法门<br/>　　佛子。我唯知此菩萨无量欢喜知足光明法门。诸大菩萨。于一切佛所。修行一切诸佛行海。求一切智。清净满足一切大愿。于一菩萨地。修行一切菩萨地海。于一菩萨行。摄取一切菩萨行海。于一法门自在。修摄一切法门。我当云何能知能说彼功德行。佛子。于此道场有一夜天。名愿勇光明守护众生。汝诣彼问。云何菩萨学菩萨行修菩萨道。成就众生无上菩提。净诸佛刹值一切佛。修习一切如来正法。时善财童子。头面敬礼彼夜天足。绕毕辞退。<br/>　　尔时善财童子。往诣愿勇光明守护众生夜天所。见彼夜天在大众中。处于普照摩尼王藏师子之座。摩尼王网罗覆其身。光明普照一切法界。一切日月星宿光明。以为其身。一切众生形类色像。悉于中现。又现一切诸色海身。诸威仪身。诸方面身。应现一切众生前身。游行十方自在力身。于一切时现众生前不失时身。诣诸佛所敬礼之身。长养一切诸善根身。受持一切佛正法云不忘失身。满足一切菩萨愿身。普照一切诸世界身。除灭痴暗普照一切明净灯身。知法如幻离垢深慧了诸法身。觉悟一切普现意身。离炽然身不可坏身。无所依住佛行持身。无有染污清净法身。善财见已五体投地。起佛世界微尘等念。念彼天身良久乃起。恭敬合掌一心谛观。于善知识得十种心。何等为十。所谓得自己心。勇猛精进求萨婆若能受持故。得具一切智法心。随顺一切正教道故。得自受生心。安住无上正法门故。得同行心。共普贤菩萨诸行愿故。得具一切功德藏心。长养一切白净法故。得勇猛心。长养诸佛大精进故。得具一切诸善根心。成满一切诸大愿故。得办一切大利益心。具足菩萨自在力故。是为于善知识得十种心。尔时善财。一心观察彼夜天已。得世界微尘等菩萨共法。所谓正念共法。念十方三世一切佛故。大悲共法。分别了知一切法海故。诸趣共法。一切佛法轮不可坏故。觉悟共法。智如虚空。普照三世一切方便海故。诸根共法。以明净慧普照众生一切根海故。净心共法。修菩萨道得一切智。无碍功德庄严故。境界共法。明净智慧照佛境故。随顺方便共法。究竟一切智方便海。普照一切故。知义共法。知一切法真实性故。法无畏共法。坏散一切诸怨敌故。清净色身共法。随其所应现身净故。诸力共法。于萨婆若不退转故。无畏共法。净正直心如虚空故。精进共法。于一切劫行菩萨行不退转故。辩才共法。明净智慧深入诸法照一切故。无比共法。一切众生无能胜故。语言共法。于大众中说净妙法无所畏故。妙声共法。能师子吼出微妙声满一切法海故。净音共法。一切众生悉乐闻故。净德共法。令一切众生悉清净故。智地共法。于一切佛受法轮故。梵行共法。安住一切佛境界故。大慈共法。于念念中普覆一切众生海故。大悲共法。雨甘露法救一切众生故。身业共法。于一切众生随所作故。口业共法。分别一切语言法故。意业共法。立一切众生萨婆若心故。庄严共法。严净一切诸佛刹故。诣一切佛共法。见一切佛出兴世故。劝请共法。请诸如来转法轮故。供养共法。供养一切诸如来故。教化共法。度脱一切诸众生故。光明共法。照一切法故。三昧共法。于一切众生心海得不动故。充满共法。诸菩萨等自在神力满诸佛刹故。菩萨法门共法。出生菩萨自在力故。眷属共法。乐与菩萨共同止故。深入共法。分别一切诸世界故。了心共法。广净佛刹故。随顺共法。入一切佛世界海故。充满方便共法。分别了知一切世界故。无上共法。普现一切诸佛刹故。不退共法。游行十方无障碍故。除灭一切愚痴共法。得一切佛圆满智故。不生共法。与一切佛为眷属故。满一切佛刹网共法。恭敬供养一切佛故。决定智共法。分别了知诸法海故。如说修行共法。顺入一切诸法门故。专求共法。欲求一切诸净法故。清净共法。诸佛功德庄严身口意故。净意共法。于一切法智满净故。勇猛共法。究竟一切事满善根故。净行共法。满足一切菩萨行故。无碍共法。分别了知诸法相故。方便共法。具足自在智法门故。净入共法。随其所应现境界故。菩萨门共法。修行一切诸佛法故。护持共法。一切诸佛所护持故。离生共法。次第逮得菩萨地故。安住共法。安住一切菩萨住故。演说共法。了知诸佛授记法故。禅定共法。于一念中悉入一切诸三昧故。三昧起共法。一切佛事种种相故。净念共法。知一切念故。菩萨行共法。尽未来劫行菩萨行不断绝故。净信共法。欢喜增长佛智慧故。长养共法。除灭一切诸障碍故。不退智共法。与一切佛智慧等故。受生共法。随时应化一切众生故。住共法。住一切智故。境界共法。法界境界故。无著共法。心不染著一切有故。善知法相共法。等心观察一切法故。容受共法。于己身内受持一切诸佛法故。通明共法。分别了知一切世间故。神力共法。以少方便游行一切佛刹海故。陀罗尼共法。普照一切陀罗尼海故。持一切佛法轮共法。悉能受持一切修多罗法故。深入共法。解一切法如虚空故。净光共法。普照一切诸世界故。明净共法。随其所应现众生故。震动共法。动诸佛刹为诸众生现自在故。不虚共法。见闻念者悉不虚故。圣道共法。满一切愿十力智故。得如是等佛刹微尘等菩萨共法。尔时善财。入如是等菩萨共法。于善知识。得无量无边净正直心。偏袒右肩恭敬合掌。以偈赞叹彼夜天曰。<br/>　　我以无上心　　专求佛菩提<br/>　　今于善知识　　而起自己心<br/>　　远离诸恶业　　成就清净行<br/>　　由见善知识　　得无尽白法<br/>　　我见知识已　　功德庄严心<br/>　　尽未来刹劫　　修行菩萨道<br/>　　惟愿善知识　　哀愍摄取我<br/>　　为我悉显现　　正教真实法<br/>　　闭塞诸恶趣　　广开天人路<br/>　　佛一切智道　　为我悉显现<br/>　　念彼善知识　　一切功德藏<br/>　　我于念念得　　虚空功德海<br/>　　授我波罗蜜　　不思议功德<br/>　　长养诸善福　　智缯速冠顶<br/>　　我念善知识　　一切种智道<br/>　　依止善知识　　满足白净法<br/>　　具足众善利　　功德普成满<br/>　　究竟一切法　　成就萨婆若<br/>　　知识为大师　　安立无上法<br/>　　无量无数劫　　不能报其恩</p>
<div class="jwbt-box"><div class="jwbt"><a name=j0083-06-11><a href="0083-06.htm#MENU-top">大方广佛华严经卷第五十六</div></a></a>
<div class="jwbtbm"><a name=j0083-06-12><a href="0083-06.htm#MENU-top">入法界品第三十四之十二</div></div></a></a>
<p>　　尔时善财。说偈赞已。白言天神。向所显现不思议法。此法门者名为何等。发道心来为几时耶。久如当成无上菩提。答言。善男子。此法门者。名随应化觉悟众生长养善根。善男子。我入此法门。觉悟一切诸法平等。知一切法真实之相。远离世间无所染著。解一切色非一非异。了色非色。而能显现无量诸色。所谓种种色。清净色。庄严色。放一切庄严色。普现色。同一切众生色。一切世间现前色。普照色见无厌色。相好净色。离恶色。现勇猛色。甚深色。一切世间无能尽色。难无尽色。种种云色。诸形像色。显现无量自在力色。可爱乐色。一切善起色。随应现前色。随应度众生色。普照无碍色。离垢色。不坏净身色。不思议法方便光明色。非比非无比妙绝色。非明闇色。灭一切闇色。积集一切白净法色。功德大海之所生色。过去修行恭敬生色。净直心生如虚空色。胜广大色。无断无尽色。海光明色。一切世间无所依止不可坏色。充满一切十方无碍色。念念色。海色。令一切众生大欢喜色。摄取一切众生坚固色。一切毛孔中如来功德师子吼色。净一切众生深心色。现一切法义色。圆满光明无碍色。离垢虚空等色。不依垢无著色。普照离垢法界色。不可称色。随眼见色。照诸方色。随时显现应众生色。寂静色。灭一切烦恼色。一切众生功德福田光明色。见不虚色。大智光色。无碍法身满一切色。显现威仪不虚色。积集大慈海色。具足功德须弥山色。普照一切趣色。净大智色。正念一切世间色。一切宝光色。净宝藏色。不坏净众生色。趣萨婆若色。悦众生眼色。一切宝庄严胜光明色。不取不舍一切众生色。无决定无究竟色。显现自在诸持力色。一切自在神足色。佛种姓色。远离众恶满法界色。悉诣一切诸佛大众照一切色。成诸海色。善行依果色。随化授色。一切世间见无厌足种种光明普照色。显现三世一切色。显现一切海色。放一切光明海色。种种光色。过一切世间一切香光色。显现圆满诸日云色。持圆满净月云色。放须弥山妙华云色。出种种鬘云色。显现一切钵昙摩华云色。一切香像云充满法界色。散一切末香云色。现一切佛净愿身色。一切音声出师子吼法界海色。普贤菩萨清净身色。于念念中。现如是等色。充满十方教化众生。或见或念而得度脱。或现转法轮。或现随时应。或现亲近。或现觉悟。或现自在神力。或现种种变化。或现不可思议自在神力变化。度脱众生。灭不善法安立善法。满足大愿。一切智势力。菩萨法门势力。具足成就大慈大悲。佛子。我住此法门。现无量色身。分别了达一切色海。放无量无边法云。普照一切诸佛世界。现无量无边诸佛。现无量无边自在神力。觉悟众生长养善根。于念念中。令不可思议众生。于阿耨多罗三藐三菩提得不退转。佛子。如汝所问。得此法门为几时者。我今承佛神力为汝解说。佛子。菩萨圆满智者。离一切虚妄。本性清净。一切种智。超出一切诸障碍山。随所应化皆悉普照。佛子。譬如日性无有闇冥。但日没已天下则闇。出则大明。菩萨圆满明净智日。亦复如是。离一切虚妄。普照一切教化众生。佛子。譬如净日出阎浮提。普照天下众宝山树。影现一切大海河池。众生之类莫不对见。日亦不来入此池流。菩萨智日。亦复如是。出三有海。于佛宝法虚空中行。住于寂灭。应现一切趣趣生处。同众生身而化度之。实不生死无所染著。离一切虚妄无修短想。何以故。佛子。菩萨摩诃萨。离诸颠倒。了一切世悉如梦幻。解真实法无有众生。圆满大悲皆悉对现。一切众生而教化之。佛子。譬如大船。不依此岸不乐彼岸不著中流。于大海中济度众生。菩萨摩诃萨。亦复如是。以波罗蜜力船。于生死海济度众生。不依此岸不乐彼岸而度众生。于一切劫修菩萨行。不起劫想。亦不见劫有修短相。佛子。譬如虚空出过法界。一切世界有成有败。而彼虚空本性清净。无所染污不可沮坏。远离恐怖一切障碍。而能普持未来诸劫。一切佛刹。菩萨摩诃萨心。亦复如是。以虚空等圆满智慧。庄严其心。发起一切大愿风轮。持一切众生。令灭恶道生诸善趣。心无忧喜。安立众生一切智道。除灭烦恼生死过患。佛子。譬如化人无有实形生老病死饥渴等苦。菩萨出生如化智慧不可沮坏妙色法身。亦复如是。于一切劫诸生死中。化度众生而无所著。亦无恐怖。无贪无恚。除灭一切炽然烦恼。心不贪乐一切趣生。佛子。菩萨智慧。虽复如是甚深难测。我当承佛神力为汝解说。令未来世诸菩萨等。满足大愿成就诸力。佛子。乃往古世。过世界海微尘等劫。复过是数有劫。名善光。彼有世界。名曰宝光。于彼劫中。有万如来出兴于世。最初如来号法轮音声虚空灯。彼阎浮提中。有宝庄严王都。彼有大林名善光明。于此林中。有一道场名曰善华。彼道场上。有宝莲花师子之座。时彼如来。于此座上。成阿耨多罗三藐三菩提。尔时人民寿十千岁。杀盗淫泆妄言两舌恶口绮语贪恚邪见。行如是等十不善道。时彼如来。于百岁中坐于道场。为诸菩萨及诸天王并阎浮提宿植德者。而为说法。其余众生待善根熟。尔时国王名曰胜光。时彼人民行十不善贪著五欲。作种种恶远离善法。不孝父母。不敬沙门婆罗门。有无量众生犯王治法。囚执囹圄受诸楚毒。尔时彼王。有一太子。名曰善伏。端正殊特成就妙色。具二十八大人之相。处在中宫婇女围绕。闻彼狱人楚毒音声。闻已忧恼起大悲心。入彼狱中见诸罪人。裸形乱发系缚榜笞。悲呼流泪苦毒无量。太子见已发大悲心。慰喻之曰莫恐莫怖。我今能令汝等解脱。于是太子往诣王所。白言大王。狱中罪人愿施无畏。大王。哀愍幸垂矜赦。时彼大王。召诸群臣而共参议。此事云何。群臣答言。彼诸罪人窃盗官物。谋弑大王侵犯宫人。有如是罪必应刑戮。若救彼者罪应至死。时彼太子大悲深至。救护彼故作如是言。我代狱囚受诸楚毒。愿苦治我。我为救彼不惜身命。欲令罪囚悉得解脱。所以者何。若我不救此众生者。云何能济三界牢狱。诸在生死牢狱众生。悉为贪爱之所缠缚。愚痴所蔽受种种苦。身形鄙陋心常放逸。而不能知出要之道。无智慧光著诸蕴界。无有福慧远离实智。染缚结垢幽闭苦狱。随顺恶魔生老病死。常为忧恼之所逼迫。我当云何令彼解脱。我今应当舍自身命而拔救之。尔时五百大臣。咸发声言。大王当知。如太子意。放狱囚者。毁坏王法危及我等。不治太子国不久立。王闻此言即发威怒令诛太子。王后闻之毁容降服。与千婇女驰诣王所。头面礼足。如是请言。大王当知。太子有罪。愿垂慈恕赐其寿命。时彼大王即召太子。太子既至。复白王言。愿垂哀赦狱囚苦人。若不矜恕。我代受苦。王言随意。尔时太子。即入狱中。放诸罪人。代受楚毒曾无中悔。一向正念一切种智。大悲为首饶益众生。夫人白王。愿听太子。在外半月。布施修福。然后随王如法苦治。王即听许。时彼都城北有一大林。名曰日光。太子诣彼设大施会。须食与食须衣与衣。乃至车乘华鬘涂香末香幢幡缯盖。及余一切宝庄严具。期既限满。尔时国王及诸群臣。长者居士男女大小。并诸外道皆悉云集。尔时法轮音声虚空灯如来。知诸众生应化时至。与大众俱。天王围绕。龙王供养。夜叉王守护。乾闼婆王赞叹。阿修罗王礼侍。迦楼罗王以清净心散诸杂宝。紧那罗王欢喜赞叹。供养过去诸佛。摩睺罗伽王悲泣正观。与如是等无量大众前后围绕。来诣彼会。尔时太子及诸大众。遥见佛来。端严殊特诸根寂定。如大象王。神心澄明净若渊海。显现如来自在境界。胜妙功德相好严身。圆满光明。普照一切。震动十方无量世界。一切毛孔。普出如来微妙香云。普雨种种诸庄严云。行佛威仪。除灭一切众生烦恼。尔时太子。既见如来欢喜无量。五体投地。合掌白言。善来世尊。念哀取我。唯愿世尊。处摩尼座。诸菩萨众皆就宝座。周匝围绕。时佛坐已。除灭一切众生苦患。离诸障盖堪圣法器。尔时如来。知诸众生应受化者。而为演说圆满因缘修多罗。时彼大众。闻正法已。八十那由他众生。皆起离垢清净法眼。得无学地。一万众生得大乘道。满足普贤菩萨行愿。见十方佛转正法轮。现自在力。百佛世界微尘等众生。具摩诃衍。灭十方世界无量众生恶道苦难。生天人趣。时彼太子。得随应化觉悟众生。长养善根法门。佛子。尔时太子。岂异人乎。我身是也。我于一切众生。起大悲心普饶益之。不著三界。又亦不求名誉果报。舍离憍慢不轻他人。不加彼恶不贪财利。远离三有庄严大乘。开一切智门。普行菩萨无量诸行。佛子。我于尔时得此法门。时诸大臣。今五百恶人调达眷属是也。彼诸人等。佛皆教化。令发阿耨多罗三藐三菩提心。过未来世须弥山微尘等劫。成等正觉。所住世界同名宝光。国界庄严。父母种姓。受胎出生。弃家学道。往诣道场。转正法轮。说修多罗。语言音声。光明眷属。寿命法住。及其名号。皆悉不同。其最初佛号饶益月。第二佛号大悲师子。第三佛号救护众生。最后如来号大贤王。佛子当知。本诸罪人。我所救者。即拘楼孙等贤劫千佛。及百万阿僧祇诸大菩萨。于无量精进妙德慧佛所。发阿耨多罗三藐三菩提心。今悉现在十方国土。行菩萨行。修习增广。此随应化。觉悟众生。长养善根法门者是也。佛子。时王胜光者。今萨遮尼揵子大论师是也。时王宫人诸眷属者。即彼尼揵六万弟子。与师俱来。共佛论义。悉降伏之。授阿耨多罗三藐三菩提记者是也。此诸人等当成正觉。世界劫号皆悉不同。佛子。我于尔时救罪人已。父母听我舍离国土妻子眷属。于法轮音声虚空灯佛所。出家学道。五百岁中净修梵行。于此中间。得一万三昧。一万陀罗尼门。一万诸明。一万法藏。一万萨婆若勇猛精进。一万清净忍门。一万寂灭禅定。一万方便般若波罗蜜。各于十方。现前对见一万如来。出生一万菩萨大愿。长养菩萨一万诸力。又得菩萨一万神通。于念念中。各游十方一万佛刹。于念念中。各忆十方一万佛海。见彼如来一万化海。普游十方教化众生。于念念中。见十佛世界众生。于诸趣中死此生彼。或好或丑。或之善处或入恶道。知彼众生诸心心法。心意所行及诸根海。行业善根悉皆明达。佛子。我于尔时命终之后。即复于彼阎浮提中。王宫受生作转轮王。彼法轮音声虚空灯如来灭度之后。我于尔时守护正法。次值法虚空妙德王佛。次为释王。即彼道场。值天藏佛。次为炎摩天王。即彼世界。值大地功德山佛。复值法轮光音声王佛。次为化乐天王。即彼世界。值虚空灯智王佛。次为阿修罗王。即彼世界。值一切法雷震王佛。次为他化自在天王。即彼世界。值不可坏力幢佛。次为梵王。即彼世界。值法轮化普光音佛。佛子。于彼宝光世界善光劫中。一万如来出兴于世。我悉值遇。次复有劫。名曰日光。六十亿佛出兴于世。时我为王。名大智慧。值最初相好功德山佛。复值妙音声佛。次为大臣。值离垢童子佛。次为阿修罗王。值勇猛精进佛复值究竟相好佛。次为商人。值离垢臂佛。次为城天。值师子行佛。次为毗沙门天王。值天周罗佛。次为乾闼婆王。值法上名称佛。次为鸠槃荼王。值光明天冠佛。恭敬供养。佛子。我诸趣受身。供养如是等六十亿佛。于一一佛所。教化无量无边众生。我于一一佛所。得种种三昧门。种种陀罗尼门。具足诸辩。种种智慧种种法光。照十方海诸佛刹海。见诸佛海。如一劫中值遇诸佛恭敬供养。于世界微尘等劫一切世界中。诸佛兴世我悉值遇恭敬供养。闻法受持守护正法。亦复如是。于诸佛所修此法门。尔时愿勇光明守护众生夜天。欲重明此义。以偈颂曰。<br/>　　欢喜恭敬心　　能问甚深法<br/>　　我当承佛力　　为汝分别说<br/>　　过于不思议　　世界海尘劫<br/>　　尔时有一劫　　名曰为善光<br/>　　彼时有世界　　名曰为宝光<br/>　　于彼世界中　　十千佛兴世<br/>　　我值彼诸佛　　恭敬悉供养<br/>　　于彼如来所　　修习此法门<br/>　　尔时有王都　　名曰可爱乐<br/>　　广博悉平正　　种种妙庄严<br/>　　众生杂行起　　世界有净秽<br/>　　时彼诸众生　　多行不善法<br/>　　尔时有大王　　号曰为胜光<br/>　　正法治天下　　等心于一切<br/>　　彼王有太子　　号名曰善伏<br/>　　端严甚姝妙　　相好庄严身<br/>　　时彼诸人民　　有犯王法者<br/>　　幽闭在牢狱　　太子悉救之<br/>　　尔时诸臣等　　俱白大王言<br/>　　太子欲危王　　宜应加苦治<br/>　　时王用臣言　　如法治太子<br/>　　诸臣送太子　　往彼刑戮处<br/>　　王后闻此已　　来白大王言<br/>　　愿听十五日　　布施修功德<br/>　　时王即听许　　令其修福业<br/>　　肴膳车乘等　　随欲悉给之<br/>　　所期日已尽　　将至刑戮处<br/>　　彼时一切众　　悲感悉号泣<br/>　　时法轮音声　　虚空灯如来<br/>　　知众生根熟　　往诣大众所<br/>　　显现自在力　　演说圆满经<br/>　　无量诸众生　　悉受菩提记<br/>　　尔时王太子　　即发菩提心<br/>　　愿我悉度脱　　一切诸群萌<br/>　　供养彼如来　　即随佛出家<br/>　　勇猛精进力　　专求无上道<br/>　　具足此法门　　大悲念众生<br/>　　知法真实相　　劫海修菩提<br/>　　一切诸导师　　次第兴出世<br/>　　我皆悉恭敬　　供养护持法<br/>　　刹海微尘等　　一切诸劫中<br/>　　如来出兴世　　恭敬悉供养<br/>　　善伏我身是　　修习大悲心<br/>　　不惜身寿命　　救护彼苦人<br/>　　逮得此法门　　劫海常修习<br/>　　念念悉增长　　无量诸功德<br/>　　所见诸最胜　　方便为我说<br/>　　闻已即修习　　此寂灭法门<br/>　　无量劫修此　　不思议法门<br/>　　佛雨甘露海　　我已悉饮之<br/>　　依止此法门　　普游十方界<br/>　　一念悉分别　　三世诸佛刹<br/>　　依此法门故　　见三世佛海<br/>　　于诸最胜所　　现身如电光<br/>　　依此法门故　　遍诣十方佛<br/>　　各现大神力　　胜妙威仪法<br/>　　依此法门故　　能为问难海<br/>　　不思议诸佛　　所说闻受持<br/>　　依此法门故　　于十方世界<br/>　　诸佛大众中　　自在显神变<br/>　　依此法门故　　种种现色身<br/>　　能于一身中　　显现诸佛身<br/>　　依此法门故　　一一毛孔中<br/>　　放大光明海　　除众生烦恼<br/>　　依此法门故　　一一毛孔中<br/>　　出化无量身　　法雨济众生<br/>　　此法难思议　　菩萨所修学<br/>　　依住此法门　　尽来劫修行<br/>　　除灭诸邪见　　随应化众生<br/>　　悉令得安住　　一切种智地<br/>　　不可思议趣　　显现种种身<br/>　　随其所应化　　而为演说法<br/>　　佛子。我唯成就此法门。诸大菩萨。超出世间普照诸趣。悉能究竟一切境界。坏障碍山。了达法相。善巧方便。分别诸法。解法无我。摄取教化度脱众生。皆悉了知三世法界。善知一切语言道海。我当云何能入如是大智慧海。大智境界。三昧解脱。法门自在。善男子。此阎浮提有一园林。名流弥尼。彼有天名妙德圆满。汝诣彼问。云何菩萨行菩萨行。生如来家为世间灯。尽未来劫修菩萨行心无疲倦。时善财童子。头面敬礼彼夜天足。绕毕辞退。<br/>　　尔时善财童子。正念思惟彼夜天教。修习增长。随所应化觉悟众生。长养善根法门。渐渐游行至彼林中。周遍推求妙德圆满林天。见坐众宝楼阁之上。二万那由他诸天围绕。为说菩萨受生海经。生如来家。长养菩萨功德。尔时善财。头面礼足。白言。天神。我已先发阿耨多罗三藐三菩提心。云何菩萨行菩萨行。生如来家为世间灯。答言。佛子。菩萨有十种受生法。若有菩萨行是法者生如来家。于念念中长养善根。不退不怖不恼不乱。不懈不悔至一切智。顺知法界修解脱道。于一念中。长养一切诸波罗蜜。舍离世间具足佛地。智慧猛盛佛法现前。顺真实义满萨婆若。何等为十。所谓供养一切佛方便虚空愿藏菩萨受生法。满菩提心枝藏菩萨受生法。现前方便观察寂灭虚空藏菩萨受生法。以净直心普照三世藏菩萨受生法。普照一切藏菩萨受生法。生如来家藏菩萨受生法。佛光明力藏菩萨受生法。具足分别萨婆若门藏菩萨受生法。一切法界化庄严藏菩萨受生法。勇猛精进至佛地藏菩萨受生法。佛子。何等为供养一切佛方便虚空愿藏受生法。此菩萨摩诃萨。发如是愿。我当恭敬供养一切诸佛。无量喜心见佛无厌。具不坏信积集功德。供养诸佛心无厌足。佛子。是为初受生法。萨婆若初门长养善根故。佛子。何等为满足菩提心枝藏受生法。此菩萨摩诃萨。发阿耨多罗三藐三菩提心。起大悲心。救护一切众生故。值遇佛心。常见佛故。求正法心。无所惜故。大庄严心。向萨婆若故。发大慈心。普覆摄取一切众生故。不舍一切众生心。萨婆若庄严不可坏故。离谄曲心。得实智故。如说行心。得菩萨道故。不欺一切佛心。满足诸佛大誓愿故。为萨婆若发大愿心。教化未来一切众生故。如是等佛刹微尘等菩提心枝满足。生如来家。佛子。是为第二受生法。佛子。何等为现前方便观察寂灭虚空藏受生法。此菩萨摩诃萨。观察寂灭一切法海心。究竟满足一切智道不疲倦心。正念善法业海心。一切菩萨诸三昧海清净心。具一切菩萨诸功德心。出生一切菩萨庄严道心。于无量劫勇猛精进不休息心。出生普贤行化一切众生心。善学威仪住菩萨德一切诸有悉非有心。佛子。是为第三受生法。佛子。何等为以净直心普照三世藏受生法。此菩萨摩诃萨。净直心界照佛菩提。深入菩萨方便法海。深心不坏犹若金刚。背一切有诸生死趣。向一切佛具自在力。趣诸胜道增益菩萨根。离垢净心不可动转。长养大愿。常为诸佛之所护念。坏散一切诸障碍山。悉为众生而作归依。佛子。是为第四受生法。佛子。何等为普照一切藏受生法。此菩萨摩诃萨。具足方便教化众生不贪财利。以清净心悉舍一切。持无量净戒。住佛境界。具足忍法。得一切佛忍光明法。勇猛精进。究竟一切智境界。修习诸禅。具足清净圆满普门三昧智慧。以明净慧日普照法界。得无碍眼见一切佛海。深入一切诸法源底。智者所赞。令众生欢喜。修习正法见真实相。佛子。是为第五受生法。佛子。何等为生如来家藏受生法。此菩萨摩诃萨。生如来家随诸佛教。具足一切甚深法门。同三世一切诸佛大愿。同三世一切诸佛善根。同三世一切诸佛法身。远离世间向离世间趣。长养白净法。住大功德法门。得佛持定见诸如来。随所应化净诸众生。不舍大愿闻法受持。佛子。是为第六受生法。佛子。何等为佛光明力藏受生法。此菩萨摩诃萨。深入佛力遍游十方。供养诸佛心无疲倦。知一切法如幻如梦。色如电光。成就如化自在通明。知一切有生趣如影。知一切佛所转法轮皆悉如响。悉究竟说一切法界。佛子。是为第七受生法。佛子。何等为具足分别萨婆若门藏受生法。此菩萨摩诃萨。以童子身。住菩萨住。观萨婆若。于无量劫。观察一一诸智慧门。劫犹可尽。诸智慧门不可穷尽究竟菩萨自在境界诸三昧门。念念悉诣十方佛所。入不可坏三昧境界。不可坏法。不可坏智。无边境界。得非境界。于少境界悉具足。得不可说地。于无量中得有量法。知诸世间名假施设。分别一切语言之法。佛子。是为第八受生法。佛子。何等为一切法界化庄严藏受生法。此菩萨摩诃萨。种种庄严无量佛刹。究竟众生。诸变化身。佛应化身。无所依止。清净法化。悉行一切无碍法界。应受化者为彼现身。教示种种诸菩萨行。善能出生离诸障碍一切智门净智慧藏。教化众生未曾失时。佛子。是为第九受生法。佛子。何等为勇猛精进至佛地藏受生法。此菩萨摩诃萨。悉于三世诸如来所受灌顶法。一切世界境界无障碍。菩萨悉知三世众生死此生彼。修菩萨行。知诸众生心次第起。知三世佛次成正觉。善巧方便知法次第。知一切劫次第成败。随应众生显现庄严。成等正觉显现次第转正法轮。教化无量无边众生。佛子。是为第十受生法。菩萨摩诃萨。住是法已。种种庄严一切佛刹。无量亿劫。无量法海。无量境界。教化众生。觉悟无量诸法界流。显现诸佛不可思议。如虚空等深法境界。无量诸行摄取众生。现转法轮。于一切世界。护持佛法。悉于一切境界。以微妙音说不可说佛正法云。住诸法门趣无碍道。以一切法庄严道场。随所应度成佛兴世。教化成就无边众生。时彼林天。欲重明此义。以偈颂曰。<br/>　　清净正直心　　先发如是愿<br/>　　普见一切佛　　供养无厌足<br/>　　皆悉净庄严　　三世诸佛刹<br/>　　以愿庄严心　　度脱诸群生<br/>　　修习寂灭法　　其心无厌足<br/>　　三世无障碍　　身心如虚空<br/>　　深入大悲海　　直心如须弥<br/>　　穷尽大智海　　是为人中雄<br/>　　大慈覆一切　　增广诸度海<br/>　　教化诸群生　　此是无上人<br/>　　知法真实相　　三世佛家生<br/>　　究竟诸法海　　是为智慧者<br/>　　清净妙法身　　其心无障碍<br/>　　己身满十方　　具足如来力<br/>　　甚深智慧中　　逮得自在力<br/>　　专求一切智　　究竟三昧海<br/>　　严净诸佛刹　　教化一切众<br/>　　显现自在力　　是为称庄严<br/>　　深入最胜力　　长养萨婆若<br/>　　法界无障碍　　此是真佛子<br/>　　佛子。菩萨摩诃萨。具此十法。生如来家为世间灯。佛子。我成就此无量境界自在法门。尔时善财。白言天神。此法门者境界云何。答言。佛子。我已具足一切菩萨受生大愿。是故我来生此林中。本愿力故。正念菩萨受生之法。于后百年。菩萨从彼兜率陀天。降神下生。时此林中有十种瑞相。何等为十。一者此林忽然广博地平如掌。二者土石杂秽变为金刚众妙庄严。三者宝娑罗树周匝行列。四者时此林中沉水末香。出过诸天种种庄严。五者诸妙华鬘宝庄严具皆悉充满。六者诸宝树中自然流出种种妙宝。七者诸池水中出芙蓉华。八者时此林中娑婆世界欲色诸天龙夜叉乾闼婆阿修罗迦楼罗紧那罗摩睺罗伽。恭敬作礼合掌而住。九者天女乃至摩睺罗伽女。赍供养具。合掌恭敬于一面住。十者十方一切佛脐中放光明。名曰菩萨受生自在灯。普照此林。于彼一一诸光明中。现一切佛受生自在出家自在。一切菩萨功德自在。又出如来微妙音声。佛子。是为林中十种瑞相。此相现时。诸天王等。知必当有菩萨下生。我见此瑞欢喜无量。佛子。摩耶夫人。出迦毗罗城。入此园林。生太子时。自然而有十种光明。因此光故。一切众生得法光明。何等为十。所谓宝牙藏光。一切香光。钵昙摩光。出微妙声赞善生光。十方菩萨初发心光。一切菩萨得入诸地自在法光。一切菩萨诸波罗蜜大智慧光。出生菩萨无量大智愿光。方便化度众生智光。普照一切法界诸佛受胎出生弃家学道成正觉光。佛子。是为十种光明。此光普照无量无边诸众生心。佛子。摩耶夫人。于此林中。在毕利叉树下坐。时现菩萨十种受生自在。何等为十。尔时欲界一切天王。天子天女。色界诸天。及龙夜叉乾闼婆阿修罗迦楼罗紧那罗摩睺罗伽并其眷属。皆悉云集。为欲供养彼菩萨故。尔时摩耶夫人。放大功德妙色光明。普照一切。其余光明悉蔽不现犹如聚墨。除灭众生一切烦恼一切恶道苦。又于一切诸毛孔中放大光明。普照十方。无所障碍。是为菩萨第一受生自在。复次。佛子。摩耶夫人腹内。悉能容受三千大千世界。又能显现百亿四天下。于彼百亿阎浮提中。王都京邑所住园林名字各异。摩耶夫人。遍坐彼处。诸天围绕。悉为显现不可思议智慧自在。是为菩萨第二受生自在。复次。佛子。摩耶夫人。一一毛孔中。显现如来于过去世为菩萨时。恭敬尊重供养诸佛。彼诸如来所说正法。于毛孔中皆悉得闻。譬如明镜。净池水中见日月像。摩耶夫人诸毛孔中。显现如来于过去世为菩萨时。恭敬尊重供养诸佛。彼诸如来所说正法皆悉得闻。亦复如是。是为菩萨第三受生自在。复次。佛子。摩耶夫人一一毛孔中。显现如来于过去世诸世界中。城邑聚落山林河池。一切诸处行菩萨行。随彼诸劫所值诸佛清净善根。寿命名号及善知识。如是等事皆悉显现。菩萨于彼诸受生时。摩耶夫人常为其母。是为菩萨第四受生自在。复次。佛子。摩耶夫人一一毛孔中。显现如来于过去世为菩萨时。其身色相行业威仪所受苦乐。是为菩萨第五受生自在。复次。佛子。摩耶夫人一一毛孔中。显现如来于过去世为菩萨时。所行布施身体手足眼耳鼻舌。骨齿髓脑心血皮肉。妻子眷属城邑聚落。宫殿宝物一切内外。并诸受者皆悉显现。又闻求者所言音声。是为菩萨第六受生自在。复次。佛子。摩耶夫人身中。普出过去诸佛本为菩萨最后生时。庄严佛刹。众生树林。华鬘诸香涂香末香。摩尼宝王娱乐赞叹。如是等事充满此林。皆悉闻见。是为菩萨第七受生自在。复次。佛子。摩耶夫人身中。又出诸天宫殿龙夜叉乾闼婆阿修罗迦楼罗紧那罗摩睺罗伽及人宫殿。众宝庄严妙香普熏无能坏者。出过诸天。为欲供养彼菩萨故。充满此林。是为菩萨第八受生自在。复次。佛子。摩耶夫人身中。又出十不可说亿那由他世界微尘等菩萨。其身色像相好庄严。光明自在及其眷属。皆悉同彼卢舍那佛。是诸大士。从彼出已。赞叹菩萨。是为菩萨第九受生自在。复次。佛子。菩萨生时。于摩耶夫人前地金刚轮中。生大莲华。金刚为茎。有十世界微尘等宝叶。摩尼宝王以为其台。众宝香鬘。以阿僧祇宝网罗覆其上。一切天王所共执持。一切乾闼婆王普雨香云。赞叹过去诸佛功德。一切夜叉王围绕守护。自然出生众妙宝华娱乐音声。一切阿修罗王皆悉降伏头面敬礼。一切迦楼罗王以宝缯幡庄严虚空。一切紧那罗王欢喜谛观心无厌足。赞叹歌颂菩萨功德。一切摩睺罗伽王欢喜踊跃。普雨种种庄严云。是为菩萨第十受生自在。佛子。摩耶夫人生菩萨时。如虚空中现明净日。如雷电光。如山起云。如闇中灯。菩萨尔时虽现出生。而悉解达一切诸法。如电梦幻。不来不去不生不灭。佛子。我一念中。悉知菩萨此阎浮提受生自在出生自在。亦知百亿阎浮提受生自在出生自在。亦知三千大千世界微尘等佛刹。十佛世界微尘等佛刹。乃至悉知一切世界微尘等佛刹。菩萨受生自在出生自在。亦复如是。<br/>　　尔时善财。白圆满妙德林天言。天神。得此菩萨受生自在法门其已久如。答言。佛子。乃往古世。过亿佛刹微尘等劫。有劫名可悦乐。彼有世界。名一切宝。彼劫世界中。有八十那由他佛。出兴于世。其最初佛。号不可坏自在幢王。彼世界中。一阎浮提有一王都。名庄严幢。王名宝炎眼光。第一夫人。名善喜光。如此世界摩耶夫人为卢舍那佛母。彼世界中善喜光夫人。为最初如来母。亦复如是。善喜光夫人生菩萨时。与二百万那由他诸婇女众。诣金色园林。攀宝树枝。生彼如来。时有乳母。名离垢光。诸天王等。以杂香汤洗浴太子。抱授乳母。乳母敬受欢喜无量。即得菩萨普眼境界三昧。得三昧已。见十方佛无所障碍。复得菩萨受生自在法门。佛子。譬如初受胎识速疾无碍。得此法门。知一切佛受生自在。亦复如是。佛子。于意云何。彼乳母者。岂异人乎。我身是也。我从是来。念念常见菩萨受生自在法海。卢舍那佛教化众生自在神力。佛子。我念念中。悉得三千大千世界微尘等净智慧眼。常见一切世界微尘等刹及彼诸佛。知彼如来自在受生。又复了知卢舍那佛初发大愿。乃至悉知十方诸佛初发大愿。亦复如是。亦恭敬供养彼诸如来。彼佛说法我悉得闻受持修行。时彼林天。承佛神力观察十方。欲重明此一切境界菩萨受生自在法门义故。以偈颂曰。<br/>　　佛子汝所问　　最胜寂灭境<br/>　　一心善谛听　　我今说因缘<br/>　　过亿刹尘劫　　劫名可悦乐<br/>　　八十那由他　　如来出兴世<br/>　　最初如来名　　无坏自在幢<br/>　　我时见彼佛　　金色林中生<br/>　　乳母离垢光　　今则我身是<br/>　　太子金色身　　天王抱授我<br/>　　敬爱无上人　　观察不见顶<br/>　　圆体难思议　　视之无厌足<br/>　　离垢清净身　　相好自庄严<br/>　　我见妙宝像　　欢喜心无量<br/>　　思惟难思议　　长养功德海<br/>　　见彼自在力　　我发菩提心<br/>　　专求佛功德　　具足诸愿海<br/>　　严净诸世界　　远离三恶道<br/>　　于诸世界中　　供养一切佛<br/>　　专求大愿海　　除灭众生苦<br/>　　闻彼初佛法　　成就此法门<br/>　　我于亿刹尘　　一切诸劫中<br/>　　修习菩萨行　　严净此法门<br/>　　彼劫中诸佛　　我已悉供养<br/>　　守护其正法　　净修法门海<br/>　　亿刹尘等劫　　诸佛出兴世<br/>　　持彼正法轮　　修难议法门<br/>　　一念悉了知　　一切刹微尘<br/>　　一一微尘中　　见无量刹海<br/>　　彼佛初生时　　显现自在力<br/>　　我于一念中　　皆悉分别见<br/>　　不可思议刹　　见彼诸菩萨<br/>　　或处兜率天　　专求佛菩提<br/>　　无量刹海中　　见彼生自在<br/>　　无量众围绕　　而为其说法<br/>　　一念中悉见　　无量诸刹海<br/>　　一切诸菩萨　　出家诣道场<br/>　　不可思议刹　　得成最正觉<br/>　　显现诸方便　　除灭众生苦<br/>　　一一微尘中　　转无尽法轮<br/>　　无尽妙音海　　普雨甘露法<br/>　　念念中悉见　　一一微尘中<br/>　　亿刹尘等佛　　示现般涅槃<br/>　　见无量刹海　　如来初受生<br/>　　一一诸佛所　　无量身供养<br/>　　不思议刹海　　无量诸群生<br/>　　我以诸方便　　为说甘露法<br/>　　佛子我知此　　不思议法门<br/>　　无量诸劫数　　称赞不可尽<br/>　　佛子。我唯知此菩萨受生自在法门。诸大菩萨。能以诸劫为一念藏。显现一切诸妙方便。供养诸佛满足大愿。觉了一切诸佛正法。示现一切诸趣受生。生诸佛所教化众生未曾失时。为众生现受生自在。于诸佛刹现自在云。常生一切诸如来家。我当云何能知能说彼诸功德。佛子。迦毗罗城有释迦女。名曰瞿夷。汝诣彼问。云何菩萨游生死中教化众生。时善财童子。头面敬礼彼林天足。绕毕辞退。<br/>　　向于彼城。正念思惟增广明净菩萨受生自在法门。渐渐游行。至菩萨会庄严讲堂离忧妙德天所。尔时彼天。一万诸天以为眷属。来迎善财。白言。善来大智慧人。修不思议菩萨法门。以净直心满足大愿。广菩萨行向正法城。究竟菩萨无量方便。我观仁者。勇猛精进。修菩萨道心无懈倦。威仪庠序诸根调伏。不久必当逮得无上清净庄严佛身口意。相好严身。十力智慧庄严其心。游行十方教化众生。我观仁者。修行勇猛精进力故。必当得见三世诸佛。受诸如来一切法云。修习菩萨禅定法门寂灭之法。入于甚深如来法门。何以故。诣善知识亲近供养。正念思惟善知识教。无有退转疲倦之心。除灭障碍。降伏诸魔。无能坏者。令一切众生得欢喜故。善财答言如天所说。我愿如是。欲令一切众生欢喜。除灭烦恼诸不善法。具足善法得安隐乐。一切众生。以众恶业烦恼结故。入三恶道受无量苦。菩萨见已起忧悲心。譬如有人。唯有一子。爱念情重。忽有人来。割截其身肢节手足慈父见已悼恻悲念。菩萨若见众生造恶业缘烦恼结故入三恶道受无量苦。见如是已痛心悲念。亦复如是。菩萨若见众生具身口意诸善业故。生天人中受身心乐。见如是已欢乐无量。何以故。菩萨摩诃萨。不自为故求萨婆若。不贪生死五欲快乐。不随心想诸见颠倒结使缠缚贪爱邪见。不著众生种种乐想。不著禅味。不为结碍流转生死。菩萨但见诸有海中。一切众生受无量苦。发大悲愿而摄取之。常以大悲大愿力故。行菩萨行。供养诸佛求萨婆若。欲令众生远离烦恼。净佛世界。调伏一切恶心众生。悉令具足清净身心。行菩萨行而无疲倦。若有菩萨如是行者。悉能庄严一切众生。出生长养天人乐故。为父母皆令安立菩提心故。为养育。皆令究竟菩萨道故。为卫护。皆令远离三恶道故。为大船师。皆令得度生死海故。为归依。令舍诸魔烦恼怖故。为导师。皆令逮得清凉处故。为知津济。皆令得度佛刹海故。为主藏臣。皆令得入法宝洲故。为净妙华。令开一切佛功德华故。为大光明。普放功德智慧光故。为欢喜。皆令端严胜殊妙故。为所尊。远离一切诸恶业故。为普贤具足一切诸功德故。为灯明。常放智慧净妙光故。为庆云。常雨一切甘露法故。天神。菩萨摩诃萨。如是行者。一切众生。悉皆爱念乐正法故。尔时善财。将升法堂。彼离忧妙德天与百万眷属。各各赍持妙香华鬘及诸杂宝。散善财上。以偈颂曰。<br/>　　无量无数劫　　世灯或出现<br/>　　普为众生故　　正求佛菩提<br/>　　无量亿诸劫　　难见难值遇<br/>　　功德日今出　　照除世间闇<br/>　　见诸众生类　　愚惑痴所覆<br/>　　广发大悲心　　专求无师道<br/>　　清净正直心　　不惜身寿命<br/>　　亲近善知识　　专求佛菩提<br/>　　一切无所依　　不于世间<br/>　　离垢清净心　　无碍如虚空<br/>　　行诸菩萨行　　具满妙功德<br/>　　放大智慧光　　普照一切世<br/>　　不离于世间　　亦不世间<br/>　　行世无障碍　　如风游虚空<br/>　　譬如火灾起　　一切无能灭<br/>　　勇猛精进火　　求道亦如是<br/>　　勇猛大精进　　一切莫能坏<br/>　　金刚慧师子　　游行无所畏<br/>　　一切法海中　　一切诸佛海<br/>　　亲近善知识　　速见彼诸佛</p>
<div class="jwbt-box"><div class="jwbt"><a name=j0083-06-13><a href="0083-06.htm#MENU-top">大方广佛华严经卷第五十七</div></a></a>
<div class="jwbtbm"><a name=j0083-06-14><a href="0083-06.htm#MENU-top">入法界品第三十四之十三</div></div></a></a>
<p>　　尔时离忧妙德天。偈赞叹已。恭敬法故俱升法堂。升法堂已。周遍推求彼释迦女。即见坐于宝莲华藏师子之座。八万四千众女围绕。皆是贵族王者之女。悉于过去彼菩萨所修行诸行。同彼菩萨一切善根。常以布施爱语摄取众生。求萨婆若利益一切。令诸众生同佛菩提。大悲为首。普念众生如一子想。修习大慈普覆一切。过去已曾于菩萨所。修不思议胜妙智慧。于阿耨多罗三藐三菩提得不退转。具足成满诸波罗蜜心无所著。直心智慧皆悉清净。求萨婆若。离障盖网。超出诸难。得净法身。行普贤行。长养菩萨一切诸力。成就圆满净智慧日。尔时善财。五体投地敬礼瞿夷。礼已合掌于一面住。白言大圣。我已先发阿耨多罗三藐三菩提心。而未知菩萨云何行生死中而无所染。觉了一切诸法实相。超出声闻缘觉之地。住如来地。而不舍离菩萨所行。修菩萨行。不离佛地。超出世间。法身圆满。应世受生。普现种种诸方便身。知法无性。示现一切众生之身。解甚深法。以妙音声。而为说法知众生空。而能不舍化诸世间。知一切佛不生不灭。而能供养心无退转。知无业报。而行善业无有休息。尔时瞿夷。作如是言。善哉善哉。善男子。能问诸菩萨摩诃萨所行之法。修习普贤诸行愿者。能如是问。谛听谛听。善思念之。我当承佛神力为汝解说。善男子。若有菩萨。成就十法。则能满足因陀罗网普智光明菩萨之行。何等为十。所谓依善知识。广发无量诸弘誓愿。修净胜妙。正真希望。集一切智功德。闻佛出世欢喜无量。心常乐住三世佛所。随顺一切诸大菩萨。悉为一切佛所护持。清净大悲远离生死。是为十法。若有菩萨。成就此法。则能满足因陀罗网普智光明菩萨之行。佛子。若诸菩萨。勇猛精进心无退转。出生修习佛无尽法。值善知识故。佛子。菩萨有十法。值善知识。何等为十。所谓不惜身命。不求世乐。知诸法相。而不舍离一切智愿。观察法界。离三有海。无所依住。深入一切菩萨诸愿。普照一切诸佛世界。净修菩萨圆满智慧。是为十法值善知识。尔时瞿夷。承佛神力观察十方。欲重明此义。以偈颂曰。<br/>　　无谄于知识　　智慧广无量<br/>　　专求佛菩提　　利益诸众生<br/>　　恭敬善知识　　其心如佛想<br/>　　勇猛精进力　　具因陀网行<br/>　　解脱心增广　　其量均虚空<br/>　　摄取于三世　　佛刹及众生<br/>　　直心如虚空　　远离烦恼垢<br/>　　出生佛功德　　是为身云行<br/>　　不思议智慧　　积集功德海<br/>　　清净福业藏　　不染于世间<br/>　　一切诸佛所　　闻法无厌足<br/>　　智慧灯普照　　是为照世行<br/>　　一念皆能诣　　十方刹海佛<br/>　　闻法分别知　　是为随顺行<br/>　　见佛眷属海　　究竟三昧海<br/>　　满足诸大愿　　是因陀网行<br/>　　未来劫修行　　诸佛所护念<br/>　　普照诸世界　　是为法光行<br/>　　大悲见众生　　智日出世间<br/>　　法光除痴闇　　是为智日行<br/>　　见诸趣众生　　回流生死中<br/>　　为转净法轮　　是为普贤行<br/>　　智慧身无量　　随应而示现<br/>　　普于一切趣　　度脱诸群生<br/>　　发起大慈悲　　普覆于一切<br/>　　遍照诸群生　　令得佛菩提<br/>　　善男子。我已成就分别观察一切菩萨三昧海法门。善财白言。大圣。此法门者境界云何。答言。善男子。我入是法门。知此娑婆世界众生佛刹微尘等劫中。死此生彼。作善恶业受诸果报。在生死道出生死者。正定邪定及不定聚。有使善根。无使善根。具足善根。不具足善根。不善善根。善根摄不善根。不善根摄善根。善根所起。不善根所起。一切善恶皆悉了知。彼诸劫中。佛兴于世。我悉了知。知彼诸佛初发道心。行菩萨行。出生一切诸大愿海。知彼供养一切诸佛。具菩萨行。成等正觉转正法轮。现自在力化度众生。知彼眷属。声闻缘觉之所修行。过去修习一切善根。得明净智。成就寂灭自在法门。显现种种自在神力。教化众生而般涅槃。知彼眷属诸菩萨众。初发道心修习善根。出生种种诸大愿行。成就满足诸波罗蜜。种种庄严菩萨之道。菩萨诸地自在之力。菩萨诸地住。分别修习诸菩萨地。净菩萨地。修菩萨地。菩萨诸地相。菩萨诸地智。菩萨诸摄智。菩萨善巧方便教化众生。菩萨诸住。菩萨圆满净行。菩萨自在行。菩萨三昧海。菩萨方便。于念念中。悉知菩萨诸三昧海。一切种智电光法云。得诸法忍。尽一切智底。知彼菩萨诸佛刹海。究竟法海。知众生海。修习一切菩萨法门。满足大愿。显现种种自在神力。如是等事我悉了知。如此娑婆世界。知十方世界。世界性。世界海。世界轮。世界圆满。世界分别。世界旋。世界转。世界莲华。世界须弥。世界相中事。亦复如是。卢舍那佛本愿力故。我悉深入分别念知。何以故。此法门者。悉知一切众生心海。知一切众生积集善根。知一切众生有垢有净。知一切众生性。知一切声闻三昧自在法门。知一切缘觉菩萨诸佛三昧自在法门。如是等事悉分别知。善财白言。大圣。发阿耨多罗三藐三菩提心来。其已久如。答言。佛子。乃往古世。过世界微尘等劫。有劫名胜光明。时有世界。名离恐怖。彼世界中有四天下。彼阎浮提中有一王都。名妙德树须弥山。于八十王都。最为殊胜。彼有王。名一切宝主。有六万婇女。五百大臣。五百王子。端正勇健摧伏怨敌。其王太子名增上功德主。颜貌殊胜相好严身。与万婇女俱。持妙幢。散众宝华。作诸妓乐。乘妙宝车。诣香牙山。游戏园林。时彼道路坦然平正。种种庄严。散众妙华。宝树行列。众妙宝帐以覆其上。于彼路侧。积众宝聚杂种种衣。诸庄严具肴膳饮食。如是等事随其所须皆给施之。时有母人。名曰善现。将一童女。名离垢妙德。端严姝妙修短得所。颜容无伦。目发绀色。唇齿丹素。口出梵音。才能巧妙。言论聪辩。修习慈心见者无厌。少贪恚痴常怀惭愧心无谄曲。乘妙宝车婇女围绕。从母游观。先太子前至香牙园。太子见已。生染爱心。语其母言。欲娉贤女以为我妻。母语女言。太子今欲求汝为妃。于意云何。女白母言。若欲使我为彼妃者。当自殒灭。母报女曰。勿作此言。所以者何。今此太子。悉已具足转轮王相。必为圣主。有玉女宝。汝当尔时不堪给使。此处尊胜莫生难心。时彼园外有一道场。名法云光。有胜日光如来应供等正觉。出兴于世。于彼道场成无上道。时女梦见彼如来身。于梦觉已。空中有天而告之曰。汝梦所见是胜日光佛。成道已来始经七日。今在道场。无量菩萨大众围绕。彼佛众会一切天龙八部鬼神。乃至无量净居诸天。地神。风神。海神。火神。山神。树神。丛林药草城郭等神。皆悉云集。奉觐世尊听受正法。时彼女人闻是语已。诣太子所合掌而立。以偈白言。<br/>　　我色世间最　　智慧无伦匹<br/>　　才妙善言论　　观者无厌足<br/>　　太子应当知　　我心善贞洁<br/>　　志尚心端直　　清净无所染<br/>　　远离于瞋恚　　贪欲及愚痴<br/>　　以真净直心　　饶益诸群生<br/>　　我见太子身　　相好自庄严<br/>　　见已喜无量　　诸根悉调伏<br/>　　妙体犹净金　　发美绀青色<br/>　　额广目明彻　　必为自在王<br/>　　其身踰金山　　相好自严饰<br/>　　我今太子所　　合掌恭敬住<br/>　　其目净修广　　方臆如师子<br/>　　观者无厌足　　妙音应纳我<br/>　　舌相广长妙　　犹如赤铜色<br/>　　演出梵音声　　闻者踊跃喜<br/>　　口方牙深固　　齿白而齐密<br/>　　若有睹见者　　一切皆欢喜<br/>　　离垢清净身　　具相三十二<br/>　　成就此妙相　　必为转轮王<br/>　　尔时太子。语彼女言。汝是谁女。为谁守护。若先属他。我则不宜起染爱心。尔时太子。说偈问言。<br/>　　清净功德身　　见者无厌足<br/>　　谁为汝父母　　为谁所守护<br/>　　若先有所属　　我不起欲想<br/>　　非分生淫心　　命终堕恶道<br/>　　不应为豪贵　　种种富乐故<br/>　　发起如是等　　放逸贪乱心<br/>　　种种生邪见　　幻诳诸谄伪<br/>　　如是造诸恶　　流转于世间<br/>　　父母知识所　　应起恭敬心<br/>　　慈悲广覆护　　一切诸群萌<br/>　　若于一切处　　所从闻法者<br/>　　能生诸善故　　应起恭敬心<br/>　　一切诸导师　　正法菩萨众<br/>　　圣僧功德海　　皆悉应恭敬<br/>　　修习诸功德　　远离一切恶<br/>　　安住于正法　　广行菩萨道<br/>　　若无归依者　　应起大慈心<br/>　　诸在三恶道　　应发大悲念<br/>　　一切诸法界　　有成必有败<br/>　　舍心平等观　　莫随烦恼魔<br/>　　应发菩提心　　觉悟诸群生<br/>　　无量劫修行　　不起疲倦想<br/>　　时彼女母。说偈白言。<br/>　　唯愿太子听　　此女从生来<br/>　　乃至今长成　　一切诸因缘<br/>　　太子所生日　　女从莲华生<br/>　　其目净修广　　肢节悉具足<br/>　　我曾于春月　　游观娑罗园<br/>　　睹见诸卉木　　种种华荣茂<br/>　　同游八百女　　容仪悉端严<br/>　　皆已具知足　　诸巧技能法<br/>　　彼园有浴池　　名曰众庄严<br/>　　我于池岸坐　　婇女众围绕<br/>　　时彼浴池中　　千叶莲华生<br/>　　宝叶琉璃茎　　阎浮檀金台<br/>　　众妙宝香须　　普放净光明<br/>　　遍照阎浮提　　犹若日初出<br/>　　时见此玉女　　从彼莲华生<br/>　　睹者皆念言　　此则善业报<br/>　　目发绀青色　　其身如紫金<br/>　　众宝以庄严　　观者心无厌<br/>　　离垢净无秽　　肢节悉具足<br/>　　犹如真金像　　安处宝莲华<br/>　　毛孔栴檀香　　普熏于一切<br/>　　口出莲华香　　演妙梵音声<br/>　　此是玉女宝　　世间所希有<br/>　　身相悉具足　　种种妙庄严<br/>　　一切诸技术　　世间言论法<br/>　　究竟悉缕练　　愿为哀纳受<br/>　　此是玉女宝　　身分悉圆满<br/>　　功德具庄严　　宿行之所得<br/>　　善知众生病　　起患之所由<br/>　　又知对治法　　除灭众疑惑<br/>　　一切阎浮提　　众生语言法<br/>　　种种妓乐音　　无不善通达<br/>　　此女修功德　　远离女人法<br/>　　能转众生心　　唯愿哀纳受<br/>　　舍离嫉妒心　　不醉于五欲<br/>　　不起瞋恚心　　修习忍智慧<br/>　　精进持净戒　　能辨一切事<br/>　　专求诸功德　　太子愿纳受<br/>　　若见诸贫穷　　老病众苦逼<br/>　　无所归依者　　大悲普慈念<br/>　　常欲利众生　　不求自安乐<br/>　　功德庄严身　　饶益于一切<br/>　　于诸威仪中　　常修不放逸<br/>　　修习诸善法　　见者无不悦<br/>　　功德普庄严　　远离染污心<br/>　　常求善知识　　恭敬乐供养<br/>　　修习大慈法　　弃舍怨结心<br/>　　智慧无与等　　唯愿哀纳受<br/>　　尔时太子答言。善女。我已先发阿耨多罗三藐三菩提心。欲无量劫行菩萨行。积集一切功德智慧。净修一切诸波罗蜜。恭敬供养一切诸佛。护持正法。严净一切诸佛世界。令如来种相续不断。教化众生。灭生死苦住究竟乐。欲令众生净智慧眼。住菩萨道修菩萨行。具足一切菩萨诸地。令一切众生心大欢喜。我当尽未来劫。行檀波罗蜜。悉舍一切国城妻子。肢节手足。头目髓脑。或在家布施出家修道。汝于尔时。莫作障碍坏我道心。尔时太子。重为彼女而说偈言。<br/>　　哀愍众生故　　我发菩提心<br/>　　无量无数劫　　积集智功德<br/>　　无量劫海中　　修习诸大愿<br/>　　广修菩萨行　　具足一切地<br/>　　三世诸佛所　　学六波罗蜜<br/>　　闻法能修行　　专求菩萨道<br/>　　十方垢浊刹　　我悉令严净<br/>　　除灭诸群生　　三恶道苦患<br/>　　以诸方便力　　广度一切众<br/>　　除灭愚痴闇　　住一切智道<br/>　　供养诸佛海　　净修一切地<br/>　　发起大慈悲　　内外一切舍<br/>　　若我施来求　　妻子诸眷属<br/>　　在家及出家　　汝莫作障碍<br/>　　若能如是者　　我则纳受汝<br/>　　时女答言。敬从来教。乃至出家不敢有碍。即说偈言。<br/>　　一切劫海中　　地狱火烧身<br/>　　若能眷纳我　　甘心受此苦<br/>　　一切生死身　　碎末如微尘<br/>　　若能眷纳我　　甘心受此苦<br/>　　无量劫顶戴　　一切金刚山<br/>　　若能眷纳我　　甘心受此苦<br/>　　一切生死海　　以我施无悔<br/>　　若得法王处　　愿令我亦然<br/>　　无量无数劫　　修行菩萨道<br/>　　有来求我者　　欢喜愿施与<br/>　　太子见众苦　　发起菩提心<br/>　　无量大慈悲　　摄众生及我<br/>　　我不求豪富　　不贪五欲乐<br/>　　但愿共行法　　而为太子妻<br/>　　修广明净眼　　慈愍观众生<br/>　　不起染污心　　必成菩提道<br/>　　太子游行时　　地出众宝华<br/>　　此相无有疑　　必为转轮王<br/>　　我昔于梦见　　正觉胜日光<br/>　　菩提树下坐　　大众悉围绕<br/>　　梦中见彼佛　　以手摩我顶<br/>　　觉已大欢喜　　踊跃无有量<br/>　　空中时有天　　名曰清净身<br/>　　彼天为我说　　道场佛兴世<br/>　　我发如是念　　若见太子者<br/>　　当为分别说　　胜日光佛兴<br/>　　我昔所志愿　　于今悉成满<br/>　　唯愿俱往诣　　供养彼如来<br/>　　尔时太子。闻彼如来出兴于世。心大欢喜踊跃无量。欲见彼佛。以五百宝散彼女人。又与妙德光藏净周罗宝并妙衣服。时彼女母。即为太子。而说偈言。<br/>　　今此玉女宝　　功德庄严身<br/>　　我昔所志乐　　此愿今成满<br/>　　持戒不放逸　　智慧诸功德<br/>　　普于一切世　　最胜无伦匹<br/>　　此女莲华生　　种姓无讥嫌<br/>　　远离诸不善　　太子同志愿<br/>　　此女身柔软　　犹如天缯纩<br/>　　蒙彼手摩者　　众患悉除灭<br/>　　毛孔所出香　　芬馨无伦比<br/>　　众生若闻者　　悉住于净戒<br/>　　其身净无垢　　譬如真金像<br/>　　若有睹见者　　离害具慈心<br/>　　口出微妙声　　无不乐闻者<br/>　　若有听斯音　　远离诸恶业<br/>　　心净无瑕秽　　质直无谄曲<br/>　　随其所闻法　　如说能修行<br/>　　恭敬善知识　　及所尊重者<br/>　　远离贪欲心　　专求于正法<br/>　　此女心不恃　　妙色莲花生<br/>　　世间诸荣乐　　唯求无上道<br/>　　时彼太子。与此女俱。并一万婇女。出香牙园。各乘宝车。往诣道场。下车步进。遥见如来相好严身。其心澄净如镜渊渟。诸根调伏犹如象王。心大欢喜踊跃无量。与婇女众。往诣佛所头面礼足。恭敬供养绕无数匝。各持五百众妙宝华。供散彼佛。为彼如来。兴立五百众香楼阁杂宝严饰。时彼如来。为说普门灯明修多罗。闻说经已。于一切法中得三昧海。所谓诸佛愿海三昧。普照三世光藏三昧。对见一切诸佛三昧。普照一切众生三昧。普照世界海净智灯光明三昧。普照众生根海智光明三昧。救护众生光云三昧。教化众生现前智灯明三昧。闻持诸佛法轮三昧。具普贤行净云三昧。于一切法中。得如是等诸三昧海。时彼玉女。于诸法中。得不可坏寂静法门。于阿耨多罗三藐三菩提得不退转。时彼太子。与诸眷属礼彼如来。绕无数匝辞退还宫。诣父王所头面敬礼。白言大王。彼道场上。胜日光佛始成正觉。王问太子。从谁闻乎。答言。从彼离垢妙德女闻。时王闻已欢喜无量。犹如贫人得大宝藏。作如是念。佛无上宝难值难遇。能灭众生恶道贫苦。为无上医善对治法。除灭众生诸烦恼患。为善导师。于生死海济度众生置涅槃处。作是念已召诸小王及诸群臣。并婆罗门刹利居士。皆悉集会。而告之曰。我闻太子无上吉语云。胜日光佛出兴于世。我闻是已欢喜无量。无以酬报。今舍王位授与太子。王舍位已与诸眷属。往诣道场胜日光佛所。头面礼足退坐一面。<br/>　　尔时如来。观察彼王及诸眷属。白毫相中放大光明。名曰一切众生心灯。普照十方无量世界一切诸王。显现如来不可思议自在神力。应受化者令彼心净。具足不可思议功德。超出世间。其身清净。以微妙音。为大众说离痴翳法真实灯陀罗尼门。佛刹微尘等陀罗尼以为眷属。彼王闻已。即得广大智慧光明。阎浮提微尘等菩萨得此陀罗尼。六十那由他人得诸漏尽。一万众生皆得离垢清净法眼。无量众生悉发阿耨多罗三藐三菩提心。又以不可思议自在神力。于十方刹以三乘法化度众生。尔时彼王。作如是念。此诸功德。若不出家则不能办。我今应当于如来所出家修道。前白佛言。今从世尊出家学道。佛答王言。宜知是时。时王即与一万眷属出家修道。皆得离痴翳法真实灯陀罗尼门及世界微尘等陀罗尼。又得菩萨十明及无量辩。净无碍身诣诸佛所。悉闻受持佛正法轮。为大法师。以神通力遍诸世界。随所应化为彼现身。赞叹佛法并诸过去菩萨所行菩萨本生。又赞叹佛无量无边自在神力。守护正法。<br/>　　尔时太子。月十五日王得道时。于其正殿婇女围绕。七宝自至。一金轮宝。名胜自在。二象宝。名曰青山。三绀马宝。名勇疾风。四神珠宝。名光藏云。五主藏臣宝。名曰大财。六玉女宝。名净妙德。七主兵臣宝。名离垢眼。得是七宝。于阎浮提作转轮王。时有千子。端正勇猛能伏怨敌。时彼人民炽盛丰乐自在。八万王城。城各建立五百楼阁。大僧伽蓝众宝庄严。一一僧伽蓝。起广大塔。一切众宝以为庄严。香华缯盖而供养之。一一王城。次第请佛。以不思议众妙供具。供养如来。时佛入城。无量众生皆大欢喜。长养善根发菩提心。以广大悲饶益众生。正求佛法知真实义。平等观察三世诸法。明净智慧普照三世。知三世佛次第出世。摄取众生向菩萨道。行菩萨行。安住菩萨平等正法。逮得如来法轮智光。深入法海。能于己身见一切刹。善知诸根弘誓愿海。得一切智。尔时如来。次第受彼诸王请时。如是饶益无量众生。佛子。尔时太子增上功德主。岂异人乎。今释迦牟尼佛是也。尔时王宝主。宝华佛是也。宝华如来。今在东方过世界海微尘等世界海。有一世界海。名法界虚空光云。中有世界。名佛圆满光妙德灯。彼有道场。名曰一切天王光幢。彼佛始成正觉。与不可说佛刹微尘等菩萨大众围绕说法。彼宝华佛为菩萨时。净彼刹海。彼刹海中。三世诸佛出兴世者。皆宝华佛为菩萨时。教化令发阿耨多罗三藐三菩提心。尔时女母善现者。今我母善目是也。王眷属者。彼如来所大众是也。皆悉具足普贤诸行。成就大愿。清净法身普照世间。其心无坏。逮得菩萨诸三昧门。以清净眼。皆悉对见一切诸佛一切如来。以虚空等妙音声云。转正法轮。悉闻受持。于诸法中得自在力。出入息顷。遍游一切诸佛世界。以微妙音为众生说法。而未曾离一切佛所。尽未来劫修菩萨行。随所应化悉为现身。尔时离垢妙德宝女。共增上功德主转轮王。四事供养。胜日光佛者。我身是也。彼佛灭度后。其世界中。有六十百千亿那由他佛出兴于世。其最初佛号明净身。次名净月普照智。次名智观幢。次名广智光明王。次名精进金刚那罗延。次名不坏智。次名智普缘。次名净德智云。次名师子智光。次名周罗光明。次名功德光幢。次名智日幢。次名开宝莲华身。次名功德光。次名智云光。次名普明净月。次名庄严净妙音。次名师子勇猛智照。次名法界慧月。次名觉众生心虚空电光。次名善鼻妙香。次名寂灭响。次名甘露山。次名法海雷音。次名无坏智音。次名觉空电光周罗。次名月光白毫相云。次名圆面净慧。次名善觉智华光。次名宝炎山妙德王。次名广德夜光。次名妙宝月幢。次名具三昧身。次名胜宝光王。次名现普智光。次名炎海门灯。次名离垢妙音王。次名无等功德。次名胜幢。次名修臂。次名本愿净月。次名真实智灯。次名法上妙音。次名明净妙德藏王。次名乘幢。次名法海莲华。佛子。彼一劫中。如是次第。六十百千亿那由他佛。出兴于世。我悉亲近恭敬供养。其最后佛。名广解脱光。于彼佛所得净智眼。佛子。尔时彼佛初成正觉。入城教化。我时为王夫人。与彼大王恭敬供养。闻彼佛说如来性起灯修多罗。闻已得净智眼。又得观察菩萨三昧海法门。佛子。我得此法门已。于世界微尘等劫。受持修习。是诸劫中。值无量佛出兴于世。我悉恭敬供养。佛子。我或一劫。值一如来出兴于世。恭敬供养。或二或三。或不可说。或于一劫。值世界微尘等佛出兴于世。我悉恭敬供养。而未能知诸大菩萨身量像貌。及其身业心行智慧三昧境界。佛子。我若见修菩萨行者。欢喜无量恭敬供养。以诸方便而摄取之。令于阿耨多罗三藐三菩提得不退转。佛子。我于世界微尘等劫。值遇诸佛恭敬供养。彼佛说法悉闻受持。时彼诸佛。各以种种修多罗。为我说此法门。我闻是已。悉于三世佛刹海中诸如来所佛眷属所。修此法门。又行菩萨行。菩萨大愿海。种种法门中。修此法门。犹未能知普贤菩萨所行法门。何以故。佛子。普贤法门犹如虚空。无量无边。又如众生。及三世海。十方刹海。及诸法界。无量无边。佛子。普贤菩萨法门。与诸佛身境界齐等。我于世界微尘等劫。观菩萨身心无厌足。何以故。我于菩萨一一毛孔中。念念悉见无量无边庄严世界。佛坐道场成等正觉。于大众中。以微妙音转正法轮。说种种修多罗。种种诸乘。种种清净。复次佛子。我于菩萨一一毛孔中。念念悉见诸众生海。各有所住。及其境界诸根不同。于三世中发菩提心。行菩萨行具大愿海。净诸菩萨无量无边波罗蜜海。及诸菩萨本生之海。无量无边大慈悲海。摄取众生悉令欢喜。乃至悉见一切菩萨。现处中宫婇女围绕。佛子。我于菩萨一一毛孔中。皆悉睹见如是等事。佛子。我唯知此法门。诸大菩萨。皆悉究竟诸方便海。显现一切众生等身。随顺世间。于一切毛孔。普放一切相海光明。了法无性。诸众生类等如虚空。一切至处皆悉如如。显现神变。于诸法界得自在力。游戏普门。一切诸地法门海中。我当云何能知能说彼功德行。尔时瞿夷。语善财言。善男子。此迦毗罗城摩耶夫人汝诣彼问。云何菩萨修习诸行。不染世法。供养诸佛。于菩萨行得不退转。除灭障碍。不由他悟入诸法门。常能应现一切佛所。摄取众生。尽未来劫修菩萨行而不退转。究竟满足大乘诸愿。长养一切众生善根。尔时瞿夷。承佛神力。欲重明此义。以偈颂曰。<br/>　　我见乐修行　　菩萨诸行者<br/>　　欢喜心无量　　皆悉摄取之<br/>　　乃昔久远世　　过百刹尘劫<br/>　　有劫名清净　　世界名光明<br/>　　尔时彼劫中　　六十百千亿<br/>　　那由他诸佛　　出兴于世间<br/>　　最后等正觉　　号为法幢灯<br/>　　彼佛灭度后　　有王名智山<br/>　　以大自在力　　王领阎浮提<br/>　　悉能广降伏　　一切诸怨敌<br/>　　王子有五百　　端正身姝妙<br/>　　其体净圆满　　见者无厌足<br/>　　深信诸佛法　　恭敬而供养<br/>　　守护正法藏　　受持乐修习<br/>　　彼王有太子　　名曰善光明<br/>　　三十相严身　　饶益诸群生<br/>　　五百亿人俱　　出家行学道<br/>　　勇猛精进力　　护持彼佛法<br/>　　王都名智树　　一亿城围绕<br/>　　有林名静德　　众宝树庄严<br/>　　善光住此林　　广说佛正法<br/>　　辩才无穷尽　　令众悉清净<br/>　　或为乞食故　　入彼王都城<br/>　　庠序有威仪　　见者莫不欣<br/>　　游步如师子　　志意常安谛<br/>　　诸根悉调伏　　念慧现在前<br/>　　尔时有长者　　名曰欢喜幢<br/>　　我为长者女　　名曰随顺光<br/>　　时我于城中　　遇见善光明<br/>　　相好庄严身　　欢喜心无量<br/>　　次乞至我门　　我以染心施<br/>　　摩尼庄严具　　投彼善光钵<br/>　　虽以染爱心　　供养彼佛子<br/>　　二百五十劫　　不经三恶道<br/>　　常于天人中　　尊贵王家生<br/>　　恒见善光明　　妙相庄严身<br/>　　于后所过劫　　二百有五十<br/>　　善现女家生　　名离垢妙德<br/>　　我见胜自在　　发起供养心<br/>　　不惜身寿命　　随其所施与<br/>　　时与太子俱　　觐佛胜日光<br/>　　欢喜心无量　　发起菩提心<br/>　　彼劫最后佛　　名广解脱光<br/>　　出兴于世间　　我值悉供养<br/>　　从彼最后佛　　得净智慧眼<br/>　　了知诸法相　　除灭虚妄倒<br/>　　得观察菩萨　　三昧海法门<br/>　　一念悉睹见　　不可思议刹<br/>　　见彼诸佛刹　　或净或垢秽<br/>　　于净不贪乐　　于秽不憎恶<br/>　　普见诸世界　　如来坐道场<br/>　　一念见诸佛　　不思议光海<br/>　　亦见佛眷属　　一切三摩提<br/>　　一切诸法门　　皆悉无障碍<br/>　　又知彼业行　　随其所住地<br/>　　及诸大愿海　　一念悉了知<br/>　　我于菩萨身　　见诸菩萨等<br/>　　无量劫修行　　一切莫能测<br/>　　一一毛孔见　　阿僧祇劫刹<br/>　　风轮水火轮　　一切大地轮<br/>　　种种所依住　　世界形类相<br/>　　诸妙庄严具　　众生身差别<br/>　　又见世界海　　一切诸世界<br/>　　诸佛出兴世　　说法度众生<br/>　　我于无量劫　　修习菩萨行<br/>　　犹不知菩萨　　身业心智慧<br/>　　时善财童子。头面敬礼彼瞿夷足。绕毕辞退。<br/>　　尔时善财童子作如是念。我当云何见善知识。善知识者远离世间。住无所住不著诸入。超出障碍趣无碍道。具净法身善业化身。以明净智观诸世间。大愿成满。持佛法身。如意法身。非生灭身。非来去身。非虚实身。非聚散身。一切诸相即一相身。离边见身。无所著身。无穷尽身。灭众虚妄如电光身。如幻梦身。如镜像身。如净日身。充满一切诸方化身。于三世中无坏法身。非身之身。如是等身。一切世间所不能见。唯是普贤菩萨所见。彼善知识行无碍行。我当云何能见亲近。知其相貌闻法受持。作是念已。时有城天。名曰宝眼。眷属围绕在虚空中。为善财现妙庄严身。以天宝冠宝庄严具。供养善财。作如是言。善男子。应守护心城。离生死故。应庄严心城。得十力故。应净心城。远离悭嫉诸谄曲故。应灭炽然猛炎心城。诸禅三昧法门相续得自在故。应照心城。常以般若波罗蜜光。照如来海及眷属故。应长养心城。摄取诸佛方便道故。应坚固心城。出生普贤诸行愿故。应修心城。诸魔魔民及余怨敌莫能坏故。应明心城。得诸如来智光明故。应修无坏心城。能受如来正法云故。应具足心城。己心悉受一切如来功德海故。应广心城。大慈普覆一切众生故。应盖心城。以法普覆障不善故。应进心城。无量大悲救一切众生故。应开心城门。正念一切三世佛故。应达心城。悉知诸佛转正法轮修多罗法门因缘起故。应知心城道。开示显现一切智道故。应持心城。具三世佛诸愿海故。应知心城力。长养法界功德力故。应放心城普照光明。知一切众生诸根欲性结业习气诸垢净故。应知心城自在力。摄取一切诸法界故。应莹心城。住佛念故。应知心城实相。了达诸法无实性故。应知心城如幻。入一切智正法城故。菩萨摩诃萨。若如是知诸心城者。则能积集一切善根。何以故。蠲除无量诸障碍故。所谓见佛障。闻法障。供养佛障。摄众生障。净佛刹障。佛子。菩萨摩诃萨。若有如是无障碍心。以少方便。能见一切诸善知识。究竟成就一切种智。尔时有天。名法妙德。在虚空中。妙声赞叹摩耶夫人。又放种种色光明网。广照无量诸佛世界。尔时善财。见光明网。照诸佛身绕一匝已。然后还来入善财顶充满其身。尔时善财。即得离垢净光明眼。除灭一切愚痴闇障。得离翳眼。了知一切众生实性。得离垢眼。观一切法性。得净慧眼。观一切刹性。得净光眼。见佛法身。得普明眼。观不思议如来色身。得无碍光眼。观察一切世界成败。得遍光眼。见一切佛转正法轮出生修多罗。得普境界眼。观察无量诸佛神力教化众生。得普见眼。观一切世界随因缘起诸佛兴世。时有守护菩萨法堂罗刹鬼王。名曰善眼。与妻子俱。一万罗刹眷属围绕。在虚空中散众妙华。语善财言。善男子。若有菩萨。成就十法。则能亲近诸善知识。何等为十。所谓直心清净远离谄曲。不坏大悲摄取众生。观察众生非真实性。于萨婆若心不退转。于佛大众得坚信力。以净慧眼观诸法性。无坏大悲普覆众生。明净慧光了诸法界。善对治法雨甘露云。除生死苦顺善知识。以明净眼观诸法性相续不断。菩萨成就此十法者。则能亲近诸善知识。复次佛子。菩萨成就十三昧门。则能睹见诸善知识。何等为十。所谓净法虚空圆满三昧。观察一切方海三昧。分别一切境界三昧。对见十方诸佛三昧。长养功德藏海三昧。念念不舍善知识三昧。现前见一切如来功德善知识三昧。诣善知识三昧。常得不离一切善知识三昧。恭敬供养善知识无过失三昧。善男子。菩萨成就此十三昧门。则能睹见诸善知识。又得诸善知识微妙音声。转正法轮三昧法门。若有菩萨。住此法门。悉知一切诸佛平等。常能睹见诸善知识。尔时善财答罗刹言。善哉善哉。以哀愍故。方便教我见善知识。愿为我说。云何往诣善知识所。于何方处城邑聚落。求善知识。答言。善男子。敬礼十方求善知识。正念思惟一切境界求善知识。勇猛自在遍游十方求善知识。知身知行。如梦如电。诣善知识。尔时善财随顺其教。即时睹见大宝莲华从地涌出。金刚为茎。摩尼为叶。净宝为台。众妙香鬘以阿僧祇摩尼宝网罗覆其上。莲华台上有一楼观。名曰摄取法界方藏。金刚为地。楼有千柱。一切摩尼众宝合成。种种庄严。悬阿僧祇妙宝璎珞阿僧祇宝以为栏楯。尔时善财。见楼观中。有摩尼宝师子之座。众宝庄饰杂宝栏楯。敷众妙衣。宝网覆上。建宝幢盖。于金铃中出妙音声。雨妙香华。诸宝铃中。出诸菩萨修行音声。月幢中出佛化身。净摩尼中。显现如来次第受生。日摩尼中。放无量光照十方刹。摩尼宝王光明幢中。放一切佛圆满光明。明净宝中。出众供具一切众生灯佛正法云。如意宝中。念念出生普贤自在充满法界。须弥幢中。出天妙声赞叹如来。尔时善财。见此不可思议庄严高座。不可思议眷属围绕。见摩耶夫人处彼座上。端正姝妙。具净色身。出三世间色身。一切世间对现色身。远离一切有趣色身。随其所应教化色身。一切众生不染色身。起广大色身。与一切众生等色身。一切众生无等色身。一切众生见不虚色身。种种色身。随所应化显现色身。无量形像色身。普门形像色身。一切众生对现色身。广大自在门庄严色身。教化一切众生色身。一切众生对现垂形色身。一切时现种种不坏色身。一切众生究竟不究竟住色身。不去色身。于一切趣无所灭故。不来色身。一切趣无所生故。不起色身。不起不现故。不灭色身。离一切世间语言道故。不虚色身。随所得故。不欺色身。随应世间故。无所至色身。不生不死故。不坏色身。法性无坏故。无相色身。三世语言断故。一相色身。无相善说相故。如电色身。随应一切众生心故。如幻色身。智幻满故。如炎色身。持众生想故。如影色身。一切众生本愿相续不断故。如梦色身。随应众生不可坏故。究竟法界色身。净如虚空故。现大悲色身。成就一切众生故。显现无碍门色身。于念念中满法界故。无量无边色身。净一切世间离语言道故。无所依色身。教化众生究竟愿故。住持色身。能办一切众生事故。不生色身。幻愿满故。无比色身。出世间故。随应色身。随应度故。不杂色身。随业相续故。如意珠色身。满足一切众生愿故。离虚妄色身。一切众生虚妄起故。离觉观色身。一切众生不能思察故。不究竟色身。除灭生死故。清净色身。离如来觉观故。如是色非色。色如电故。受非受。除灭世间苦受故。离一切想。分别一切众生想故。出生行非行。诸业如幻故。离识境界。满足菩萨智慧愿故。空无所有。一切众生语言断故。色身成就。妙色不灭故。尔时善财。见摩耶夫人随应众生。示现如是种种无量色身。众生或见过他化自在天王女身。乃至过四天王女身。或见过龙王女身。乃至过人王女身。尔时善财。见如是等种种色身。长养一切众生善根。行不可坏檀波罗蜜。大悲普念一切众生。出生如来无量功德。勇猛精进求萨婆若。知一切法皆寂灭相。入深忍海。具足一切无坏禅定。修习一切三昧境界。逮得如来圆满禅定。灭一切众生诸烦恼海。皆悉严净一切法界。分别了知诸佛法轮。以明净智观一切法海。见一切佛心无厌足。次第观察三世如来。开一切佛门。见三世佛次第兴世。净佛道戒。如如如空。摄一切众生。而教化之。得净法身。净一切佛刹诸大誓愿。究竟化度一切众生。一念充遍诸佛境界。出生菩萨自在神力。显现无量清净色身。降一切魔力。增长功德力。生善法力。得一切佛力。具菩萨力。生一切智力。如来智慧普照一切。悉知无量众生心海。了知众生诸根欲性。一身充满十方无量无边佛刹。悉分别知佛刹成败。开净智眼。见三世海诸佛法海。出生一切如来功德。知一切菩萨所修功德。从初发心乃至究竟。长养一切众生善根。于一切世间。赞叹一切诸佛功德。成满一切菩萨母愿。尔时善财。见摩耶夫人有如是等阎浮提微尘等未曾有事。即变化己身。悉与摩耶夫人身等。合掌礼敬五体投地。即得无量无边诸三昧门。正念修习分别观察。随顺出生印证。证已从三昧起。起已敬绕摩耶夫人及诸眷属。恭敬合掌于一面住。白言大圣。文殊师利菩萨。往昔教我发阿耨多罗三藐三菩提心。求善知识亲近供养。我已渐求至大圣所。愿为演说。云何菩萨学菩萨行修菩萨道。答言。佛子。我已成就大愿智幻法门。得此法门故。为卢舍那如来母。于此阎浮提迦毗罗城净饭王宫。从右胁生悉达太子。显现不可思议自在神力。善男子。菩萨。于兜率天命终时。一一毛孔放大光明。名一切如来受生圆满功德。显现不可说不可说佛刹微尘等菩萨受生庄严。普照一切世界。照已来触我顶。遍入我身一切毛孔。入已普见菩萨受生自在庄严。又见出家往诣道场成等正觉。菩萨天人大众围绕恭敬供养转正法轮。彼诸如来。于过去世行菩萨行。于诸佛所恭敬供养。发菩提心。净诸佛刹。无量化身充满法界。教化众生。乃至示现大般涅槃。如是等事皆悉睹见。又善男子。彼妙光明来入我身。我身尔时。超出世间与虚空等。亦不过人身。悉能容受十方菩萨庄严宫殿。</p>
<div class="jwbt-box"><div class="jwbt"><a name=j0083-06-15><a href="0083-06.htm#MENU-top">大方广佛华严经卷第五十八</div></a></a>
<div class="jwbtbm"><a name=j0083-06-16><a href="0083-06.htm#MENU-top">入法界品第三十四之十四</div></div></a></a>
<p>　　尔时菩萨。从兜率天降神下时。与十佛刹微尘等菩萨俱。皆悉同行。大愿善根庄严法门。智慧自在一切诸地。清净法身无量色身。究竟普贤诸大愿行。悉皆同等。如是菩萨眷属围绕。又与八万诸龙王俱。娑伽罗龙王等及诸夜叉八部神等恭敬供养。降神下时。放大光明普照世界。现自在力。除灭一切诸恶道苦。以巧方便。教化不可思议众生。皆悉令知宿世业行。令诸菩萨修不放逸无所染著。救护众生令悉睹见此菩萨身。现如是等诸奇特事。与大众俱来处我胎。彼诸菩萨。于我胎内游行自在。或以三千大千世界。以为一步。或不可说不可说佛刹微尘等世界。以为一步。又念念中。十方一切世界。一切佛所。不可说不可说菩萨眷属。及四天王忉利天王乃至梵王。如是等一切天王。皆入我胎。欲见菩萨恭敬供养听受正法。悉皆容受如是等众。而胎不广大。亦不迫迮。于此世界。示现如是神变受生。十方一切阎浮提中亦复如是。亦不分身。种种现化随其所应为菩萨母。何以故。修此大愿智幻法门故。善男子。我为卢舍那佛母。拘楼孙佛。拘那含牟尼佛。迦叶佛。弥勒佛。师子佛。法幢佛。善眼佛。净华佛。妙德华佛。提舍佛。弗沙佛。欢喜意佛。自在佛。离垢佛。明净月佛。执炬佛。乐静佛。金刚楯佛。清净义佛。阿私陀佛。度彼岸佛。高炎山佛。执灯佛。宝莲华佛。功德称佛。无量德持佛。妙德灯佛。庄严身佛。善威仪佛。妙德慈佛。善幢佛。智盛佛。无量音佛。无诤佛。散疑佛。清净佛。广光佛。速净佛。妙德云佛。庄严顶发佛。树王佛。庄严宝冠佛。智海佛。净宝佛。坚天冠佛。具诸愿佛。大自在佛。妙德王佛。胜妙德佛。栴檀云佛。广净眼佛。殊胜慧佛。修习智佛。高王佛。自在慧佛。离色佛。师子喜佛。无上王佛。妙德顶佛。金刚智山佛。妙德藏佛。宝网严身佛。善慧佛。自在天佛。大地天佛。无著功德佛。众牙佛。慧光佛。妙德天佛。无上座佛。无上德佛。仙人伏根佛。随顺语佛。自在德幢佛。明净幢佛。分别支佛。毗舍佉佛。放一切众生香光明佛。金刚宝严佛。欢喜眼佛。灭欲尘佛。高大身佛。善天佛。无上天佛。向寂灭佛。觉智佛。离尘垢佛。光炎王佛。安住佛。毗舍佉天佛。金刚山佛。智炎盛妙德佛。安隐佛。优波提舍佛。具净德佛。乐贤德佛。第一义勇佛。百光炎佛。一增上佛。深音声佛。大地王佛。白净佛。山音声佛。殊胜佛。不可坏佛。无上医佛。功德月佛。不违逆佛。功德聚佛。月出佛。功德天佛。光明盛佛。娑罗阴佛。药王佛。胜宝佛。金刚慧佛。八十妙德佛。一切无坏佛。大名称王佛。勇健进持佛。无量光佛。大庄严炎佛。法王不虚佛。不退地佛。明净天佛。苦行净天佛。同意佛。解脱音佛。无坏王佛。灭谄伪佛。净瞻卜光佛。善胜月佛。执明炬佛。庄严身佛。不可说佛。观众生佛。无量光佛。无畏音佛。最胜天佛。无畏智盛佛。妙德华佛。月光炎佛。不退慧佛。离爱佛。不著慧佛。长养德聚佛。灭恶道佛。无量化佛。师子吼佛。义不退佛。见无碍佛。降众魔佛。不著相佛。离虚妄海佛。清净海佛。不可沮坏须弥山佛。无著智佛。无量座佛。与魔战佛。随师行佛。无上调佛。常月佛。饶益王佛。不动阴佛。饶益名佛。饶益慧佛。寿持佛。寿名佛。满称佛。无坏盛佛。色明净佛。无相智佛。勇无动佛。难思妙德佛。同月行佛。无量身佛。随顺王佛。增寿天佛。佛子。如是等贤劫一切佛。于此世界成等正觉。我悉为母。亦于十方一切世界教化众生。尔时善财。白言大圣。得此法门其已久如。答言。佛子乃往古世。过不可思议非诸菩萨通明境界不可数劫。有劫名净光。彼有世界。名曰妙德须弥山王。其土清净无诸垢秽。众宝合成种种严饰。见者无厌。彼世界中。有千亿四天下。诸四天下中。有一四天下。彼一四天下中。有八十亿大王之都。彼王都中。有一王都名曰智幢。有转轮王名曰勇盛。彼王都北。有一道场名月光明。其道场神名慈妙德。时有菩萨名离垢幢。坐于道场临成正觉。时有恶魔名金刚光明。与眷属俱至菩萨所。坏其道行。时勇盛王。具足菩萨神力自在。化作兵众。多彼魔军而摧伏之。时彼菩萨得成正觉。时道场神见此事已。欢喜无量发如是愿。此转轮王乃至成佛。我为其母。善男子。我曾于彼道场。供养十那由他佛。善男子。彼道场神。岂异人乎。我身是也。转轮王者。卢舍那佛是也。善男子。我从尔时发愿已来。卢舍那佛。于一切有。行菩萨行教化众生。乃至最后受生。我常为母。复次善男子。现在过去十方无量无边诸佛。放大光明。来照我身宫殿住处者。彼最后生。我悉为母。善男子。我唯知此大愿智幻法门。诸大菩萨具大悲藏。教化众生心无厌足。得自在法。一一毛孔。现一切佛自在神力。我当云何能知能说彼功德行。善男子。于此世界中忉利天上。有天名正念。彼天有女。汝诣彼问。云何菩萨学菩萨行修菩萨道。时善财童子敬受其教。头面作礼绕无数匝。恋慕瞻仰却行而退。<br/>　　遂往天宫见彼童女。礼足围绕合掌前住。白言圣者。我已先发阿耨多罗三藐三菩提心。而未知菩萨云何学菩萨行修菩萨道。我闻圣者善能诱诲。愿为我说。天女答言。善男子。我得菩萨解脱。名无碍念清净庄严。善男子。我念过去。有最胜劫。名青莲华。我于彼劫中。供养恒河沙等诸佛如来。彼诸如来。从初出家。我皆瞻奉守护供养。造僧伽蓝营办什物。又彼诸佛。从为菩萨住母胎时。诞生之时。行七步时。大师子吼时。住童子位在宫中时。向菩提树成正觉时。转正法轮现佛神变教化调伏众生之时。如是一切诸所作事。从初发心乃至法尽。我皆明忆无有遗余。常现在前念持不忘。又忆过去。劫名善地。我于彼供养十恒河沙等诸佛如来。又过去劫名为妙德。我于彼供养十佛世界微尘等诸佛如来。又劫名无所得。我于彼供养八十四亿百千那由他诸佛如来。又劫名善光。我于彼供养阎浮提微尘等诸佛如来。又劫名无量光。我于彼供养二十恒河沙等诸佛如来。又劫名精进德。我于彼供养一恒河沙等诸佛如来。又劫名善悲。我于彼供养八十恒河沙等诸佛如来。又劫名胜游。我于彼供养六十恒河沙等诸佛如来。又劫名妙月。我于彼供养七十恒河沙等诸佛如来。善男子。如是忆念恒河沙劫。我常不舍诸佛如来应正等觉。从彼一切诸如来所。闻此无碍念清净庄严菩萨解脱。受持修行恒不间断随顺趣入。如是先劫所有如来。从初菩萨乃至法尽。一切神变。我以净严解脱之力。皆随忆念明了现前。持而顺行曾无懈废。善男子。我唯知此无碍念清净解脱。如诸菩萨摩诃萨。出生死夜朗然明彻。永离痴冥未尝惛寐。心无诸盖身行轻安。于诸法性清净觉了。成就十力开悟群生。而我云何能知能说彼功德行。善男子。迦毗罗城有童子师。名曰遍友。汝诣彼问。云何菩萨学菩萨行。修菩萨道。时善财童子。以闻法故身心遍悦。不思议善根流派增广。头面敬礼天主光足。绕无数匝恋仰辞去。<br/>　　从天宫下渐向彼城。至遍友所礼足围绕。合掌恭敬于一面立。白言圣者。我已先发阿耨多罗三藐三菩提心。而未知菩萨云何学菩萨行修菩萨道。我闻圣者善能诱诲。愿为我说。遍友答言。善男子。此有童子。名善知众艺。学菩萨字智。汝可问之。当为汝说。<br/>　　尔时善财。即至其所。头顶礼敬于一面立。白言圣者。我已先发阿耨多罗三藐三菩提心。而未知菩萨云何学菩萨行修菩萨道。我闻圣者善能诱诲。愿为我说。时彼童子告善财言。善男子。我得菩萨解脱名善知众艺。我恒唱持入此解脱根本之字。唱阿字时。入般若波罗蜜门。名菩萨威德各别境界。唱啰字时。入般若波罗蜜门。名平等一味最上无边。唱跛字时。入般若波罗蜜门。名法界无异相。唱者字时。入般若波罗蜜门。名普轮断差别。唱多字时。入般若波罗蜜门。名得无依无上。唱逻字时。入般若波罗蜜门。名离依止无垢。唱茶字时。入般若波罗蜜门。名不退转之行。唱婆字时。入般若波罗蜜门。名金刚场。唱茶字时。入般若波罗蜜门。名曰普轮。唱沙字时。入般若波罗蜜门。名为海藏。唱他字时。入般若波罗蜜门。名普生安住。唱那字时。入般若波罗蜜门。名圆满光。唱邪字时。入般若波罗蜜门。名差别积聚。唱史吒字时。入般若波罗蜜门。名普光明息诸烦恼。唱迦字时。入般若波罗蜜门。名差别一味。唱娑字时。入般若波罗蜜门。名霈然法雨。唱摩字时。入般若波罗蜜门。名大流湍激众峰齐峙。唱伽字时。入般若波罗蜜门。名普上安立。唱娑他字时。入般若波罗蜜门。名真如藏遍平等。唱社字时。入般若波罗蜜门。名入世间海清净。唱室者字时。入般若波罗蜜门。名一切诸佛正念庄严。唱柁字时。入般若波罗蜜门。名观察圆满法聚。唱奢字时。入般若波罗蜜门。名一切诸佛教授轮光。唱佉字时。入般若波罗蜜门。名净修因地现前智藏。唱叉字时。入般若波罗蜜门。名息诸业海藏蕴。唱娑多字时。入般若波罗蜜门。名蠲诸惑障开净光明。唱壤字时。入般若波罗蜜门。名作世间了悟因。唱颇字时。入般若波罗蜜门。名智慧轮断生死。唱婆字时。入般若波罗蜜门。名一切宫殿具足庄严。唱车字时。入般若波罗蜜门。名修行戒藏各别圆满。唱娑摩字时。入般若波罗蜜门。名随十方现见诸佛。唱诃娑字时。入般若波罗蜜门。名观察一切无缘众生方便摄受令生海藏。唱诃字时。入般若波罗蜜门。名修行趣入一切功德海。唱伽字时。入般若波罗蜜门。名持一切法云坚固海藏。唱吒字时。入般若波罗蜜门。名十方诸佛随愿现前。唱拏字时。入般若波罗蜜门。名不动字轮聚集诸亿字。唱娑颇字时。入般若波罗蜜门。名化众生究竟处。唱娑迦字时。入般若波罗蜜门。名诸地满足无著无碍解脱光明轮遍照。唱阇字时。入般若波罗蜜门。名宣说一切佛法境界。唱多娑字时。入般若波罗蜜门。名一切虚空法雷遍吼。唱侘字时。入般若波罗蜜门。名晓诸迷识无我明灯。唱陀字时。入般若波罗蜜门。名一切法轮出生之藏。善男子。我唱如是入诸解脱根本字时。此四十二般若波罗蜜门为首。入无量无数般若波罗蜜门。善男子。我唯知此善知众艺菩萨解脱。如诸菩萨摩诃萨能于一切世出世间善巧之法。以智通达到于彼岸。殊方异艺咸综无遗。文字算数蕴其深解。医药咒术善疗众病。有诸众生。鬼魅所持怨憎咒诅。恶星变怪死尸奔逐。癫痫羸瘦种种诸疾。咸能救之使得痊愈。又善别知金玉珠贝珊瑚琉璃摩尼砗磲鸡萨罗等。一切宝藏出生之处。品类不同价直多少。村营乡邑大小都城。宫殿苑园岩泉薮泽。凡是一切人众所居。菩萨咸能随方摄护。又善观察天文地理。人相吉凶鸟兽音声。云霞气候。年谷丰俭国土安危。如是世间所有技艺。莫不该练尽其源本。又能分别出世之法。正名辩义观察体相。随顺修行智入其中。无疑无碍。无愚暗。无顽钝。无忧恼。无沉没。无不现证。而我云何能知能说彼功德行。善男子。此摩竭提国有一聚落。彼中有城。名婆呾那。有优婆夷号曰贤胜。汝诣彼问。云何菩萨学菩萨行修菩萨道。时善财童子。头面敬礼众艺之足。绕无数匝恋仰辞去。<br/>　　向聚落城至贤胜所。礼足围绕合掌恭敬于一面立。白言圣者。我已先发阿耨多罗三藐三菩提心。而未知菩萨云何学菩萨行修菩萨道。我闻圣者善能诱诲。愿为我说。贤胜答言。善男子。我得菩萨法门。名无依处道场。既自开解复为人说。又得无尽三昧。非彼三昧法有尽无尽。以能出生一切智性眼无尽故。又能出生一切智性耳无尽故。又能出生一切智性鼻无尽故。又能出生一切智性舌无尽故。又能出生一切智性身无尽故。又能出生一切智性意无尽故。又能出生一切智性种种慧明无尽故。又能出生一切智性周遍神通无尽故。又能出生一切智性如海波涛无量功德皆无尽故。又能出生一切智性遍世间光无尽故。善男子。我唯知此无依处道场法门。如诸菩萨摩诃萨一切无著功德行。而我云何尽能知说。善男子。南方有城。名为沃田。彼有长者。名坚固解脱。汝可往问。云何菩萨学菩萨行修菩萨道。尔时善财。礼贤胜足绕无数匝。恋慕瞻仰辞退南行。<br/>　　到于彼城诣长者所。礼足围绕合掌恭敬于一面立。白言圣者。我已先发阿耨多罗三藐三菩提心。而未知菩萨云何学菩萨行修菩萨道。我闻圣者善能诱诲。愿为我说。长者答言。善男子。我得菩萨解脱。名无著清净念。我自得是解脱已来。发愿充满。于十方佛所无复希求。善男子。我唯知此净念解脱。如诸菩萨摩诃萨。获无所畏大师子吼。安住高广福慧之聚。而我云何能知能说彼功德行。善男子。即此城中有一长者。名为妙月。其长者宅常有光明。汝诣彼问。云何菩萨学菩萨行修菩萨道。时善财童子。礼坚固足绕无数匝。辞退而行。<br/>　　向妙月所。礼足围绕合掌恭敬于一面立。白言圣者。我已先发阿耨多罗三藐三菩提心。而未知菩萨云何学菩萨行修菩萨道。我闻圣者善能诱诲。愿为我说。妙月答言。善男子。我得菩萨解脱。名净智光明。善男子。我唯知此智光解脱。如诸菩萨摩诃萨。证得无量解脱法门。而我云何能知能说彼功德行。善男子。于此南方。有城名出生。彼有长者名无胜军。汝诣彼问。云何菩萨学菩萨行修菩萨道。是时善财。礼妙月足。绕无数匝恋仰辞去。<br/>　　渐向彼城。至长者所。礼足围绕。合掌恭敬于一面立。白言圣者。我已先发阿耨多罗三藐三菩提心。而未知菩萨云何学菩萨行修菩萨道。我闻圣者善能诱诲。愿为我说。长者答言。善男子。我得菩萨解脱。名无尽相。我以证此菩萨解脱。见无量佛得无尽藏。善男子。我唯知此无尽相解脱。如诸菩萨摩诃萨。得无限智无碍辩才。而我云何能知能说彼功德行。善男子。于此城南有一聚落。名之为法。彼聚落中有婆罗门。名尸毗最胜。汝诣彼问。云何菩萨学菩萨行修菩萨道。时善财童子。礼无胜军足绕无数匝。恋仰辞去渐次南行。<br/>　　诣彼聚落见尸毗最胜。礼足围绕合掌恭敬于一面立。白言圣者。我已先发阿耨多罗三藐三菩提心。而未知菩萨云何学菩萨行修菩萨道。我闻圣者善能诱诲。愿为我说。婆罗门答言。善男子。我得菩萨法门。名诚愿语。过去现在未来菩萨。以是语故。乃至于阿耨多罗三藐三菩提无有退转。无已退无现退无当退。善男子。我以住于诚愿语故。随意所作莫不成满。善男子。我唯知此诚愿语法门。如诸菩萨摩诃萨。与诚愿语行止无违。言必以诚未曾虚妄。无量功德因之出生。而我云何能知能说。善男子。于此南方。有城名妙意花门。彼有童子。名曰德生。复有童女名为有德。汝诣彼问。云何菩萨学菩萨行修菩萨道。时善财童子。于法尊重。礼婆罗门足。绕无数匝恋仰而去。<br/>　　渐次南行至于彼城。见童子童女。顶礼其足。围绕毕已。于前合掌。而作是言。圣者。我已先发阿耨多罗三藐三菩提心。而未知菩萨云何学菩萨行修菩萨道。唯愿慈哀为我宣说。时童子童女告善财言。善男子。我等证得菩萨解脱。名为幻住。以斯净智。观诸世间皆幻住。因缘生故。一切众生皆幻住。业烦恼所起故。一切法皆幻住。无明有爱等展转缘生故。一切三界皆幻住。颠倒智所生故。一切众生生灭生老死忧悲苦恼皆幻住。虚妄分别所生故。一切国土皆幻住。想倒心倒见倒无明所现故。一切声闻辟支佛皆幻住。智断分别所成故。一切菩萨皆幻住。能自调伏教化众生殊胜智心及诸行愿之所成故。一切菩萨众会变化调伏诸所施为皆幻住。愿及智所摄成故。善男子。幻境自性不可思议。善男子。我等二人但能知此菩萨解脱。如诸菩萨摩诃萨。善入无边诸事幻网。彼功德行我等云何能知能说。时童子童女。说自解脱已。诸善根力不思议故。令善财身柔软光泽。（贤首藏师探玄记云：自下九位知识皆是旧翻，于阗本所欠。应是西域觉贤之所略耳。余共日照三藏勘天竺诸本，及崑崙本，并于阗别行本，并皆同有此欠。是以于大唐永隆年，西京西太原寺三藏法师地婆诃罗，唐云日照，共京十大德道成律师等奉敕译。补沙门复礼亲从笔受。）自说本愿。<br/>　　又作是言。善男子。于此南方有一国土。名曰海涧。彼有园林。名大庄严藏。于彼林中有大楼观。名严净藏。菩萨往昔善根所起。菩萨诸愿自在诸通智力。巧妙方便功德大悲。法门所起。彼园中有菩萨摩诃萨。名曰弥勒。常化父母亲戚眷属及同行者。又复长养其余无量众生善根。令住大乘。亦欲为汝显现菩萨方便法门。欲明菩萨受生自在。欲对现教化一切众生令厌诸有。宣明菩萨大慈悲力。觉悟菩萨无相法门。明诸有趣悉无自相。汝诣彼问。云何菩萨净菩萨道。云何菩萨学菩萨戒。云何菩萨净菩萨心。云何菩萨发诸大愿。云何菩萨积功德具。云何菩萨得菩萨地。云何菩萨满足一切诸波罗蜜。云何菩萨得诸忍法。云何菩萨住功德行。云何菩萨近善知识。何以故。彼菩萨摩诃萨。究竟一切诸菩萨行。分别了知众生心行。以巧便智而教化之。满足一切诸波罗蜜。住菩萨地得诸忍门。证于菩萨离生之法。于诸佛所而得授记。于菩萨法自在游戏。持诸佛持。无量诸佛以一切智甘露正法而灌其顶。善男子。彼菩萨摩诃萨。能示导汝真善知识。坚菩提心长养善根。住正直心现菩萨根。说无碍法平等诸地。赞叹菩萨所出生道。具诸菩萨愿行功德。能广演说普贤所行。善男子。汝不应于一善根中生知足想。一光明法。一行一愿。一授记莂。得法忍门。六波罗蜜。菩萨诸地所净佛刹。近善知识。于是事中生知足想。何以故。善男子。菩萨摩诃萨。应一向求无量善根。积集无量菩提具。积集无量菩提因缘。修习无量诸大回向。教化成熟无量众生。了知无量诸众生心诸根欲性众生诸行。除灭无量众生烦恼结业习气。除灭无量众生邪见诸染污心。令发无量诸清净心。拔出无量诸苦恼刺。消竭无量爱欲之海。远离无量愚痴闇冥。坏散无量大憍慢山。解散无量生死系缚。越度无量烦恼有流。煎竭无量受生海源。拯拔无量爱欲淤泥。于三界狱勉济苦难。悉令安立八圣道支。普令灭除三毒炽然。断绝无量诸魔钩饵。远离无量诸恶魔业。修净无量菩萨直心。长养菩萨无量方便。出生菩萨无量诸根。净修菩萨无量欲性。深入菩萨无量等法。修行菩萨无量胜行。清净菩萨无量功德。净修菩萨无量威仪。示现菩萨无量随顺世间。发起无量不坏信心。发起无量大精进力。净修无量诸正念力。成满无量诸三昧力。开发无量诸大慧力。坚固无量诸欲性力。积聚无量诸功德力。长养无量诸净智力。发起无量菩萨诸力。成满无量诸如来力。悉分别知无量法门。普入无量诸法方面。净修无量法门。发起无量法明。照无量法无量诸根。了知无量诸烦恼病。积集无量诸妙法药。以善方便疗众结病。修习无量甘露正法。诣诸佛刹。恭敬供养无量如来。遍入菩萨大众源底。护持无量如来正法。不讥无量众生罪咎。除灭无量恶道诸难。令无量众生生天人中。总摄无量诸众生类。净修无量陀罗尼门。成满无量诸大愿行。修习无量大慈愿力。不惜寿命求无量法。修习无量寂灭法力。出生无量净智通明。知无量众生诸趣受生。而为应现无量化身。知无量心诸语言法。悉入菩萨无量诸行。修菩萨法。观察菩萨甚深法门。觉悟菩萨难知境界。到诸菩萨难至之趣。摄持菩萨勇猛功德。证于菩萨离生净妙难证之法。觉悟菩萨诸庄严行。于一切处。显现菩萨自在神力。受持菩萨无坏法云。增广菩萨无量无边净智慧行。究竟无量诸波罗蜜。受于菩萨无量记莂。深入菩萨无量忍门。修治菩萨不思议地诸正法门。于无量劫以大弘誓而自庄严。供养诸佛。净不可说诸佛世界。发不可说菩萨愿行。善男子。略说菩萨教化一切众生。于一切劫行菩萨行。于一切趣应现受生。以明净智了一切三世。净一切刹满一切愿。供养一切佛。与一切菩萨同修愿行。亲近一切诸善知识。是故善男子。应一向求诸善知识。若见闻法恭敬供养。于善知识。勿生嫌疑身心懈厌。令一切善知识心大欢悦。何以故。因善知识。究竟一切诸菩萨行。成满一切菩萨功德。一切菩萨大愿。一切菩萨善根。一切菩萨助道法。生一切菩萨法明净一切菩萨法门。净修一切菩萨禁戒。一切菩萨禅定三昧。一切菩萨坚固无上菩提之心。一切菩萨摠持辩才。净一切菩萨功德藏。同一切菩萨大愿。解一切菩萨密法。一切菩萨法宝。长养一切菩萨诸根。积集一切菩萨智聚。护一切菩萨功德法藏。清净一切菩萨受生。闻持一切菩萨法云。出生一切菩萨正道。发起一切菩萨道心。成就一切诸佛菩提。一切菩萨诸行。了知十方一切法界。赞一切菩萨直心功德。起一切菩萨大慈悲力。摄一切菩萨无量善根。得一切菩萨道支。得一切菩萨饶益众生心。远离恶道安住大乘。修菩萨行远恶知识。于菩萨法心不退转。超出凡夫声闻缘觉。一切世间心无惑乱无所染著。广修菩萨无量诸行。长养一切诸善功德。除灭烦恼一切诸魔莫能沮坏。因善知识。悉能成办如是等事。何以故。善知识者。能令除灭诸障碍故。远不善法离恶知识。灭无明闇诸邪见缚。超出生死一切世间。断魔钩饵拔苦恼刺。出无智险难邪惑山涧。越度有流诸恶邪径。示导清净菩提正道。教菩萨法。修习四道。明净慧眼。安立萨婆若。增长菩提心。广大慈悲。修波罗蜜。住菩萨地。得深法忍。净一切善根。积集一切菩萨功德。施与一切菩萨功德。见一切佛心大欢喜。护持净戒解真实义。出正法门离诸邪道。现明法门普照一切。闻持无量诸佛法云。灭一切烦恼。增益一切智。住一切佛法。复次善男子。善知识者则为慈母。生佛家故。善知识者则为慈父。以无量事益众生故。善知识者则为养育守护。不为一切恶故。善知识者则为大师。教化令学菩萨戒故。善知识者则为导师。教化令至彼岸道故。善知识者则为良医。疗治一切烦恼患故。善知识者则为雪山。长养明净智慧药故。善知识者则为勇将。防护一切诸恐怖故。善知识者则为牢船。悉令越度生死海故。善知识者则为船师。令至一切智法宝洲故。是故。善男子。应当如是正念思惟诸善知识。又善男子。诣善知识。发大地心。持一切事无疲倦故。发金刚心。坚固正直不可坏故。发金刚山心。一切苦患不能坏故。发无自心。随彼意故。发弟子心。不违一切教故。发僮仆心。一切苦役不疲厌故。发养育心。不畏烦恼所污染故。发佣作心随所受教不违逆故。发卑下心。远离自大增上慢故。发成熟心。善知时非时故。发宝马心。离[怡-台+龍]悷心。不调故。发大车心。载一切故。发大象心。伏诸根故。发大山心。一切恶风不能动故。发小犬心。离瞋恚故。发旃陀罗心。离憍慢故。发折角心。离威势故。发大风心。无所著故。发大船心。于彼此岸往反不疲故。发桥梁心。度善知识教故。发孝子心。见善知识无厌足故。发王子心。顺君教故。又善男子。应于自身生病苦想。于善知识生医王想。于所说教生良药想。又于自身生远行想。于善知识生导师想。于所说教生正路想。又于自身生趣彼岸想。于善知识生知济想。于所说法生凉池想。又于自身生农夫想。于善知识生龙王想。于所说法生时泽想。于随说行生成熟想。又于自身生贫穷想。于善知识生毗沙门宝天王想。于所说教生珍宝想。又于自身生弟子想。于善知识生大师想。于所说法生修学想。又于自身生怯劣想。于善知识生勇健想。于所说法生器仗想。又于自身生商人想。于善知识生导师想。于所说法生珍宝想。随闻说行生胜宝想。又于自身生子息想。于善知识生慈父想。于所说法生立家想。又于自身生王子想。于善知识生大臣想。于所说法学王教想。善男子。诣善知识。应正思念发如是想。何以故。因净直心见善知识。随顺其教增长善根。如依雪山出众药草。为佛法器如海吞流。生诸胜德如海出宝。净菩提心如练真金。超出世间如海须弥。不染世间如水莲华。不没诸恶如海死尸。长白净法如月盛满。普照法界如日迥曜。长菩萨身如母养子。善男子。略说菩萨摩诃萨若能随顺善知识教。得十不可说百千亿那由他诸功德。明十不可说百千亿那由他净直深心。增长十不可说百千亿那由他菩萨诸根。净十不可说百千亿那由他菩萨诸根。灭十不可说百千亿那由他诸障碍法。超十不可说百千亿那由他诸恶魔业。入十不可说百千亿那由他菩萨法门。满十不可说百千亿那由他诸妙功德。修十不可说百千亿那由他菩萨所行。具十不可说百千亿那由他菩萨大愿。善男子。略说菩萨因善知识究竟一切菩萨行。一切菩萨波罗蜜。一切菩萨地。一切菩萨忍。一切菩萨陀罗尼。一切菩萨三昧门。一切菩萨通明智自在。一切菩萨回向。一切菩萨大愿。善男子。如是等一切法。善知识为本。依善知识起。依善知识生。依善知识取。依善知识发。依善知识长。依善知识住。依善知识得。<br/>　　尔时善财。闻如是等赞善知识诸菩萨行如来正法。心大欢喜踊跃无量。正念思惟菩萨所行。渐渐游行向海涧国。以过去际修身业力。及清净心。远离恶行。超出世间虚妄惑倒。求佛法宝义。长养诸根。满足大愿具精进力。不惜身命饶益众生。修菩萨行积集佛法。见诸如来净一切刹。供养法师护持正法。成就菩萨诸净愿身。善知缘起。修习不可思议善根。作是念已。净心信敬一切菩萨。如世尊想。修习诸根心不颠倒。正念恭敬离世间想满足诸愿。出生无量菩萨化身。赞叹三世一切诸佛菩萨法门。智慧觉悟如来菩萨一切至处自在神力。乃至一毛孔中佛菩萨身。皆悉充满无碍智眼。观十方法界及虚空界三世诸法。尔时善财。如是恭敬供养。具诸愿忍。以无量智观境界地。尔时善财。五体敬礼彼严净藏高大楼观。作如是念。此是诸佛菩萨诸善知识。是诸佛塔。是如来像。诸佛菩萨法宝住处。是声闻缘觉。亦是其塔。此是众圣。亦是父母。亦是福田。此是一切法界境界。作是念已。又复等观犹如虚空。等观如法界无有障碍。等观如实际至一切处。等观如如来。除诸虚妄无所染著。等观如影如梦如电如响。悉从缘起非有非无。深心信解。随诸业因而受果报。知从信心成等正觉。因解佛功德供养诸佛。因恭敬心出佛化身。因修善根起诸佛法。因般若波罗蜜起一切波罗蜜。因坚固愿起诸佛法。因诸回向起一切菩萨行。一切智境界法界解了回向。非常非断。非生非灭。非无因作。舍离有见诸颠倒惑。谓从自在而生诸法。本有实性次第而出。离我我所。深达缘起。入诸法界。见有为法犹如镜像。离有无见。不生不灭。灭邪痴惑。了诸法空悉无自在。超出诸相入无相际。而亦不违种生芽法。悉知一切从因缘生。如因印故而生印像。如镜中像。如电如梦如响如幻。各随因有。一切诸法亦复如是。随业受报。以善方便润泽诸法。尔时善财。礼未起间。知法如是得不思议善根柔软身心。稽首礼毕敬绕十匝。合掌谛观复作是念。此是解空无相愿者之所住处。离虚妄者之所住处。住法界者。了知众生非实有者。知不生者。知一切世间无所著者。方便分别一切众生者。一切无所依者。离一切相者。知一切法无自性者。不虚妄取一切业者。了知一切心意识相者。知一切道非出非不出者。住一切甚深大智度者。方便充满普门法界者。寂灭一切众生烦恼者。智慧断除见爱慢者。一切禅定解脱三昧神通游戏者。修一切菩萨三昧境界者。安住一切如来所者。以一劫为一切劫。以一切劫为一劫者。以一切刹为一刹。以一刹。为一切刹。而亦不坏诸刹相者。以一法为一切法。以一切法为一法。而亦不坏诸法相者。以一众生为一切众生。以一切众生为一众生。而解众生无差别者。以一佛为一切佛。以一切佛为一佛。而解诸佛无有二者。以三世为一念。以一念为三世者。于一念中诣一切刹者。普照饶益一切众生者。得一切入者。出过众生为教化故而不舍离者。不依一切刹。而游行庄严一切世界供养佛者。诣一切佛无染著者。依善知识不味法者。住一切魔宫不乐欲者。入一切相而不舍离一切智者。了一切众生身无我无众生无二观者。自身容受一切世界。而不坏法性者。尽未来劫修诸愿行。而不取劫长短相者。不离一毛端处。而现一切世界。普为众生说正法者。可尊重者。解甚深法者。达无二者。了无性者。善对治者。体法空者。住慈悲者。远离一切声闻缘觉地者。超出一切魔境界者。不染一切世间境界者。究竟一切菩萨法门者。随顺一切佛法门者。厌一切生死。而不证声闻离生法者。知一切法无生。而亦不起不生见者。观不净法。不证离欲法不染爱者。修习大慈。不为除灭瞋恚法者。观于缘起。一切法中无愚痴者。住于四禅不随生者。住四无量。不生无色为教化者。修习止观。不证明脱化众生者。住空三昧。灭无见者。住无相三昧。为化众生不舍相者。住无愿三昧。不舍菩萨一切愿者。一切烦恼业中得自在力为教化故。示现随顺烦恼业者。离于生死而现受生为教化者。离一切趣现入诸趣化众生者。修大慈悲不随爱者。修习喜心。见众生苦常忧戚者。修习舍心。而不舍离利他事者。得九次第定。而不厌离欲界生者。离于诸受。而不证实际者。住三脱门。而不证声闻解脱法者。观四真谛。而不证诸果者。观于缘起。离边见者。修八正道。而不永出生死难者。超凡夫地。而不坠于二乘地者。观阴炽然。而不永灭于五阴者。离四魔道。而不永舍诸魔觉者。舍六入障。而现受者。观真如相。而不证于实际法者。现学一切乘。而不舍离摩诃衍者。如此楼观。住一切功德者之所住处。尔时善财。以偈颂曰。<br/>　　安住大慈心　　弥勒摩诃萨<br/>　　具足妙功德　　饶益诸群生<br/>　　住于灌顶地　　诸佛之长子<br/>　　思惟佛境界　　安住此法堂<br/>　　一切诸佛子　　常履大乘行<br/>　　游行诸法界　　安住此法堂<br/>　　施戒忍精进　　禅智方便愿<br/>　　究竟彼岸者　　安住此法堂<br/>　　无碍智如空　　普照三世法<br/>　　了知一切者　　安住此法堂<br/>　　解了一切法　　真实无生相<br/>　　如鸟游空者　　安住此法堂<br/>　　除灭贪恚痴　　一切诸颠倒<br/>　　常乐寂静者　　安住此法堂<br/>　　三脱门道观　　阴入界缘起<br/>　　远离恶道者　　安住此法堂<br/>　　深入无碍智　　等观众生刹<br/>　　知法无性者　　安住此法堂<br/>　　三世法无碍　　犹如空中风<br/>　　无所染著者　　安住此法堂<br/>　　见众生受苦　　无有归依处<br/>　　大悲普济者　　安住此法堂<br/>　　见盲冥众生　　舍正入险路<br/>　　为示正道者　　安住此法堂<br/>　　见诸有为中　　生老病死逼<br/>　　令免恐怖者　　安住此法堂<br/>　　见众生结患　　积集智慧药<br/>　　悲心医王者　　安住此法堂<br/>　　见无量众生　　漂溺生死海<br/>　　大悲船度者　　安住此法堂<br/>　　深入生死海　　摧灭烦恼龙<br/>　　采佛智宝者　　安住此法堂<br/>　　愿地慈悲眼　　观海出众生<br/>　　如金翅鸟者　　安住此法堂<br/>　　法界空中行　　犹如净日月<br/>　　慧光普照者　　安住此法堂<br/>　　为一一众生　　尽未来际劫<br/>　　荷负诸苦者　　安住此法堂<br/>　　一一诸刹中　　尽来劫修行<br/>　　金刚精进者　　安住此法堂<br/>　　一坐处闻持　　诸佛法无厌<br/>　　大智慧海者　　安住此法堂<br/>　　遍游世界海　　及诸大众海<br/>　　供养佛海者　　安住此法堂<br/>　　一切劫海中　　修诸愿行海<br/>　　出生功德者　　安住此法堂<br/>　　一一毛孔中　　佛刹劫众生<br/>　　无碍眼见者　　安住此法堂<br/>　　一念中遍入　　不可说诸劫<br/>　　知念无碍者　　安住此法堂<br/>　　一切刹微尘　　众生水滴等<br/>　　生此等愿者　　安住此法堂<br/>　　无量劫修行　　总持禅定愿<br/>　　解脱法门者　　安住此法堂<br/>　　一切诸佛子　　出生无量德<br/>　　饶益众生者　　安住此法堂<br/>　　成就无碍智　　通明巧方便<br/>　　随应现生者　　安住此法堂<br/>　　从初发道心　　究竟一切行<br/>　　化身满法界　　显现自在力<br/>　　一念成正觉　　入无量智业<br/>　　莫能测量者　　安住此法堂<br/>　　无碍净慧力　　游行诸法界<br/>　　无垢智观者　　安住此法堂<br/>　　成就无碍足　　一切无所著<br/>　　了刹无二者　　安住此法堂<br/>　　观诸寂灭法　　皆悉如虚空<br/>　　离垢境界者　　安住此法堂<br/>　　大悲观众生　　诸苦所逼迫<br/>　　拔济饶益者　　安住此法堂<br/>　　不离一坐处　　普现众生前<br/>　　如明净日月　　除灭魔钩饵<br/>　　佛子住此堂　　哀愍诸群生<br/>　　出无量化身　　充满诸法界<br/>　　佛子住此堂　　遍游诸世界<br/>　　一切如来所　　无量无数劫<br/>　　无依入此堂　　称量佛境界<br/>　　无量无数劫　　其心无厌倦<br/>　　佛子住此堂　　念念入诸定<br/>　　一一三昧门　　显现佛境界<br/>　　佛子住此堂　　觉了一切刹<br/>　　三世一切劫　　众生佛名号<br/>　　佛子住此堂　　诸劫为一念<br/>　　远离妄想惑　　随顺于众生<br/>　　佛子住此堂　　修习诸三昧<br/>　　一一心念中　　了达三世法<br/>　　佛子住此堂　　一处跏趺坐<br/>　　普现一切刹　　一切诸趣中<br/>　　佛子住此堂　　悉饮佛法海<br/>　　深入智慧海　　超度功德海<br/>　　无碍智思量　　三世无数刹<br/>　　诸劫诸如来　　无数众生类<br/>　　佛子住此堂　　常于一念中<br/>　　了知于三世　　诸佛刹成败<br/>　　善知诸最胜　　所修诸行愿<br/>　　并众生诸根　　修习佛境界<br/>　　一一微尘中　　见一切劫刹<br/>　　诸佛及眷属　　一切众生类<br/>　　佛子住此堂　　常观一切法<br/>　　众生刹世劫　　皆悉无自性<br/>　　观察众生等　　法等如来等<br/>　　愿等世界等　　三世悉平等<br/>　　佛子住此堂　　教化诸群生<br/>　　供养诸如来　　思惟诸法界<br/>　　无量智慧业　　满足诸大愿<br/>　　无数劫演说　　不可得穷尽<br/>　　一切诸佛子　　具足无量德<br/>　　安住此法堂　　我合掌敬礼<br/>　　诸佛之长子　　弥勒无碍行<br/>　　我今合掌礼　　唯愿慈矜愍</p>
<div class="jwbt-box"><div class="jwbt"><a name=j0083-06-17><a href="0083-06.htm#MENU-top">大方广佛华严经卷第五十九</div></a></a>
<div class="jwbtbm"><a name=j0083-06-18><a href="0083-06.htm#MENU-top">入法界品第三十四之十五</div></div></a></a>
<p>　　尔时善财。赞叹楼观诸菩萨已。合掌恭敬。供养礼讫。于门下立。欲见弥勒菩萨。尔时遥见弥勒菩萨。与无量天龙夜叉乾闼婆阿修罗迦楼罗紧那罗摩睺罗伽人非人等大众围绕从外而来。威德特尊普照一切。不染世法。超出一切世间众魔境界。灭诸障碍。深入如来菩萨境界。供养诸佛等诸佛法。冠解脱缯净妙天冠。住大智网。于诸佛所得一切智甘露灌顶。生诸佛法得萨婆若。尔时善财。头面敬礼一心合掌。白言大圣。云何菩萨学菩萨行修菩萨道。既修学已。具一切佛法。随所请众生悉令度脱。成就大愿。究竟一切菩萨所行。安慰一切诸天世人。不负本心。不违三宝。不欺天人。不罔众生。不断佛种。持菩萨家如来正法。如是等事。唯愿演说。尔时弥勒。观察大众。指善财言。汝等见是童子问菩萨行具足一切功德者不。此童子者。勇猛精进专求实义。以正直心得不退转。常修胜法心无厌足。如救头然。求善知识。亲近供养闻法受持。此童子者。昔于频陀伽罗城。受文殊师利教。求善知识。展转经由一百一十诸善知识。问菩萨行。心无疲倦。次来我所。如是童子学大乘者。甚为希有。成满大愿。能办大事。具大庄严。常以大慈救护众生。起大精进波罗蜜。示导大众。乘大法船度生死海。令住大道得大法宝长养大智。如是之人难得闻见。亲近共住同行亦难。何以故。此童子者。发心救护一切众生。除灭众苦恶道诸难邪见险路愚痴之闇。超出生死。坏一切趣轮。度魔境界。于一切世间无所染著。出欲泥。解贪缚。除邪倒。摧慢幢。拔使刺。废诸盖。裂爱网。灭无明。竭有流。离谄幻。净心垢。释疑惑。度无智海。厌生死苦。乘大法船济四使流。于大爱河造智慧桥。愚痴闇中然智慧灯。于生死路示以正道。烦恼病者令服法药。生老死者授甘露法。三毒盛者灭以定水令得清凉。诸忧怖者施以无畏。三有狱者开以智门。邪见缚者断以慧剑。住三界城开解脱门。在危险者示安隐处。惧结贼者施以无畏。坠三恶堑者俯接令出。为阴贼害者置涅槃城。著众生者示八正道。住六入空聚者拯以慧明。失津要者示以正济。近恶知识者令亲善友。乐童蒙者诱以圣法。乐住生死宅者普令超入一切智城。救护一切众生之类。不舍清净求菩提心。积集大乘心无疲倦。饮正法雨而无厌足。勇猛究竟诸功德事。净诸法门修菩萨行心无疲懈。不退方便出生大愿。见善知识心乐无厌奉给所为随顺其教。不以为苦。诸善男子。世间有能发起无上菩提心者。甚为希有。若发心已。如是精进求佛法者。亦甚希有。如是乐欲净菩萨道。具菩萨行。不惜身命。求善知识。不违其教。集菩提分。不贪利养。不舍菩萨正直之心。不著家业不染五欲。不恋父母及诸亲族。但乐专修一切种智。如是之人倍复希有。诸善男子。若有菩萨。如是学者。则能究竟菩萨所行。成满大愿。近佛菩提。净一切刹。教化众生。深入法界。具足一切诸波罗蜜。广菩萨行。毕本意性。出于魔业。值遇一切诸善知识。于一生中。能具普贤菩萨诸行。此童子者。入威仪海诸智慧海。修菩提海菩萨行海。成满一切诸佛愿海。诣诸刹海见诸佛海。入眷属海行供养海。闻正法海饮妙法海。成满一切菩萨力海。显现一切自在力云。一切众生无不见者。灭一切烦恼处。入一切佛处。入诸法门处。入诸三昧处。住诸通明处。游行法界处。如日月出照一切众生处。不依诸相如虚空中鸟。常乐寂静无坏法门。遍游因陀罗网世界诸佛世界。如风无碍。深入法界。现诸世间。见三世佛。心大欢喜踊跃无量。随诸佛教。为圣法器。得诸法门。具菩萨行。现自在力。善财。汝今得最大利。于无量劫难闻见者。汝悉闻见知彼功德。所谓得见文殊师利。积无量德。远离一切险难恶道。安住正法。过童蒙地。住诸菩萨功德之地。具智慧地。得诸佛地菩萨行海。成满虚空等诸佛智藏。专求无量诸妙功德。心无厌倦。若能如是坚直心者。则能乐求诸善知识。具菩萨行教化众生。具不思议清净之信诸妙功德正法义者。悉得睹见一切佛子。善财。汝今获大善利。次第睹见诸佛真子。随彼自说愿行所得。汝从闻已。皆悉具得如是行者。于无量劫之所难办。以是因缘。诸佛子等次第为说。难闻见者汝悉闻见。从彼闻法现自在力。为一切佛之所护念。菩萨所摄随顺彼教。得大善利。长养一切诸菩萨性。学诸功德。不断佛种。常为诸佛甘露灌顶。不久当与诸佛子等。随前众生。因其修善。皆悉令获胜妙果报。善财。汝应发大欢喜。不久当得大果报故。无量菩萨。于无数劫修菩萨行。汝今一生皆悉具得。皆由直心精进力故。其有欲得如是法者。当如善财之所修学。便得究竟诸菩萨行。满一切愿达一切法。譬如庆云随所覆处能降甘泽。随智慧愿具菩萨行。亦复如是。善财当知。我所显说。皆是普贤菩萨所行。应当了知近善知识。过去诸佛专求菩提修习此行。于无量劫诸有为中受无量苦。犹不值遇过去诸佛。不具是行。善财。汝今皆得成就。闻诸佛法行菩萨行。其有众生。闻是行者。得大善利成满大愿。亲近诸佛。为佛真子。必成佛道清净解脱。除灭诸恶远离众苦。积功德聚清净法身。游行十方。见诸如来菩萨大众。长养善根如水莲华。值遇诸佛闻持正法。安住佛道具诸佛愿。究竟诸佛功德彼岸。尔时弥勒。告善财言。汝可往诣文殊师利问诸法门智慧境界普贤所行。彼当为汝分别演说。尔时善财。闻是语已。悲泣流泪。文殊师利即时申臂。遥授善财华宝璎珞。善财得已欢喜供散弥勒菩萨。弥勒菩萨即以右手摩善财顶。赞言。善哉善哉。佛子。汝亦不久当与我等。尔时善财。踊跃无量。以偈颂曰。<br/>　　无量无数劫　　难得闻见者<br/>　　我今得奉觐　　无上善知识<br/>　　文殊我所尊　　究竟功德岸<br/>　　蒙见善知识　　愿速还亲近<br/>　　尔时善财。五体敬礼弥勒菩萨。合掌白言。大圣。我已先发阿耨多罗三藐三菩提心。而未知菩萨云何学菩萨行修菩萨道。大圣今者。已为诸佛授一生记。证于菩萨离生正法。住菩萨住。究竟一切诸波罗蜜。具足一切诸法忍门。成就菩萨一切诸地。自在游戏一切法门。得一切三昧。到于菩萨随所至趣。逮得一切陀罗尼辩才方便光明。具足成就菩萨自在。积集一切助菩提分。游戏巧方便慧。得一切通明。随所修学。悉已究竟菩萨诸行。具一切愿。知诸乘门。持如来持。摄佛菩提。守护一切诸佛法藏。出生智宝。菩萨功德如是密教。常为菩萨大众上首。为烦恼贼所逼迫者。以勇猛力能为摧灭令得安隐。生死旷野迷正路者示以正道。烦恼患者治以良医。诸众生尊为天中天。为无上圣。胜出二乘。生死海者为作导师而度脱之。张大教网絙生死海。诸调伏者摄而取之。长养善根。安立菩萨于无碍乘。究竟一切诸菩萨事。住诸佛所。唯愿大圣为我演说。云何菩萨学菩萨行修菩萨道。尔时弥勒菩萨摩诃萨。观察善财。指示大众。叹其功德。以偈颂曰。<br/>　　善财童子者　　净直心智慧<br/>　　专求菩萨行　　而来至我所<br/>　　善来大悲云　　能雨甘露法<br/>　　具足三净眼　　菩萨行无厌<br/>　　善来正直心　　精进无懈倦<br/>　　诸根悉调伏　　专求菩萨行<br/>　　善来无坏行　　常求善知识<br/>　　了达一切法　　教化诸群生<br/>　　善来清净道　　安住功德路<br/>　　勇猛精进力　　逮得最胜地<br/>　　善来难见者　　诸佛功德子<br/>　　增长诸善根　　深入无量境<br/>　　善来平等者　　利衰及毁誉<br/>　　苦乐世间法　　其心无所染<br/>　　善来安乐者　　直心离谄曲<br/>　　除灭于憍慢　　瞋恚放逸法<br/>　　善来最胜藏　　观察一切众<br/>　　长养功德藏　　其心无疲倦<br/>　　善来三世智　　圆满诸法界<br/>　　了佛功德藏　　其心无疲倦<br/>　　善来妙莲华　　增长名称云<br/>　　诸佛子教来　　我示无碍趣<br/>　　成就智慧网　　了达不思议<br/>　　广修菩萨行　　教化诸群生<br/>　　专求佛菩提　　修习离垢行<br/>　　闻持诸大愿　　至此无疲倦<br/>　　去来现在佛　　所成诸行业<br/>　　善财欲修学　　故来至我所<br/>　　志求真法师　　演说正道法<br/>　　善教菩萨者　　故来至我所<br/>　　佛子修智慧　　具足于菩提<br/>　　亲近善知识　　故来至我所<br/>　　众生慈父母　　长养诸功德<br/>　　究竟菩提道　　故来至我所<br/>　　生老病死者　　无上良医王<br/>　　众生之释天　　雨甘露法药<br/>　　众生明净日　　普照诸正道<br/>　　众生之净月　　功德圆满故<br/>　　譬如须弥山　　怨亲心不动<br/>　　犹如大海水　　未曾有增减<br/>　　犹如海导师　　度脱无量众<br/>　　一切无所著　　故来至我所<br/>　　勇健精进力　　拯救诸众生<br/>　　悉令得安乐　　专求善知识<br/>　　建立正法幢　　显现佛功德<br/>　　除灭恶道苦　　开诸善趣门<br/>　　能诣诸导师　　睹见佛妙身<br/>　　闻持彼密教　　专求黠慧师<br/>　　欲具妙智色　　托生种姓家<br/>　　究竟诸功德　　故来至我所<br/>　　无比正直心　　亲近善知识<br/>　　闻其所说教　　皆悉能奉行<br/>　　因昔无量德　　文殊令发心<br/>　　随顺其教命　　专求佛菩提<br/>　　舍天宫家属　　父母诸亲戚<br/>　　世间一切乐　　谦苦求知识<br/>　　如是清净行　　于此命终已<br/>　　得诸胜妙果　　升入佛法堂<br/>　　善财见众生　　生老病死苦<br/>　　为发大悲心　　专求佛菩提<br/>　　见五道轮转　　众苦所逼迫<br/>　　修习金刚轮　　坏散苦趣轮<br/>　　众生田荒秽　　贪恚邪见刺<br/>　　为净修治故　　专求利智犁<br/>　　众生处痴闇　　盲冥失正路<br/>　　善财为导师　　慧光示正道<br/>　　忍辱为密铠　　执持慧利剑<br/>　　乘于三脱门　　摧灭烦恼贼<br/>　　善财勇猛力　　普为三界众<br/>　　除灭诸恐怖　　令置安隐处<br/>　　善财为海师　　造立大法船<br/>　　越度尔炎海　　令住净宝洲<br/>　　善财为一切　　法界中净日<br/>　　以愿智慧光　　普照众生类<br/>　　善财为觉月　　妙法悉圆满<br/>　　慈定清凉光　　灭诸烦恼热<br/>　　善财智海依　　直心金刚地<br/>　　菩萨行渐深　　出生妙法宝<br/>　　菩提心龙王　　升于法界空<br/>　　兴云雨甘露　　长养白净果<br/>　　净信心为炷　　慈悲为香油<br/>　　正念为宝器　　然彼耀世灯<br/>　　道心迦罗逻　　慈悲为胞胎<br/>　　菩提分肢节　　长养如来藏<br/>　　增益功德藏　　清净智慧藏<br/>　　炽盛智慧藏　　成满诸愿藏<br/>　　如是大庄严　　救护诸群生<br/>　　一切天人中　　难闻难得见<br/>　　如是智慧树　　根深不可动<br/>　　方便为敷茂　　饶益诸群生<br/>　　欲闻一切法　　除灭诸疑惑<br/>　　具足妙功德　　专求善知识<br/>　　摧灭烦恼魔　　消灭邪爱垢<br/>　　悉令得解脱　　专求智慧者<br/>　　安住功德道　　究竟灭三涂<br/>　　开示诸善趣　　令具涅槃道<br/>　　显现八正路　　除灭诸邪见<br/>　　坏裂烦恼网　　消竭爱欲海<br/>　　善财明净日　　普照群萌类<br/>　　能为调御师　　拯济三有众<br/>　　觉悟于一切　　永出五欲泥<br/>　　除灭虚妄想　　为开解脱门<br/>　　分别诸法界　　严净如来刹<br/>　　究竟一切法　　善财应欢喜<br/>　　勇猛修方便　　信心不可坏<br/>　　积集妙功德　　成满诸大愿<br/>　　不久见诸佛　　了达一切法<br/>　　严净诸佛刹　　成就佛菩提<br/>　　随顺威仪海　　究竟诸行海<br/>　　度脱于一切　　无量众生海<br/>　　出生诸善法　　具足妙功德<br/>　　与诸佛子等　　圆满解脱法<br/>　　成满诸大愿　　降伏一切魔<br/>　　具足清净业　　除灭诸烦恼<br/>　　成就一切智　　了达甚深法<br/>　　除灭诸群生　　烦恼众苦患<br/>　　一切众生轮　　回流生死轮<br/>　　为转净法轮　　除灭众苦轮<br/>　　守护佛种性　　净修法种姓性<br/>　　摄取僧种性　　了三世种姓性<br/>　　成满大愿网　　坏散邪见网<br/>　　[國*瓜]裂诸爱网　　决破众苦网<br/>　　成就直心性　　具足智慧性<br/>　　严净世界性　　度脱众生性<br/>　　善财令一切　　无量诸群生<br/>　　诸佛及菩萨　　皆悉大欢喜<br/>　　善财净慧光　　普照诸刹法<br/>　　一切众生类　　皆见无量佛<br/>　　照明诸法界　　清凉众生界<br/>　　远离诸恶道　　除灭三有苦<br/>　　令众离邪道　　显现诸善道<br/>　　修习八正道　　安立解脱道<br/>　　普令诸群生　　度脱生死海<br/>　　除灭诸烦恼　　安住功德海<br/>　　消竭烦恼海　　令度三有海<br/>　　诸根悉调伏　　不染于世间<br/>　　尔时弥勒菩萨。以如是等。赞叹善财诸妙功德令无量众生。发道心已。告善财言。善哉善哉。童子。乃能发阿耨多罗三藐三菩提心。专求一切佛法。饶益一切世间。救护一切众生。善男子。汝得善利。人身寿命。值遇诸佛。得见文殊师利大善知识。汝为法器。善根润泽。长清白法。净胜欲性。为善知识之所总摄。诸佛护念。何以故。菩提心者。则为一切诸佛种子。能生一切诸佛法故。菩提心者。则为良田。长养众生白净法故。菩提心者。则为大地。能持一切诸世间故。菩提心者。则为净水。洗濯一切烦恼垢故。菩提心者。则为大风。一切世间无障碍故。菩提心者。则为盛火。能烧一切邪见爱故。菩提心者。则为净日。普照一切众生类故。菩提心者。则为明月。诸白净法悉圆满故。菩提心者。则为净灯。普照一切诸法界故。菩提心者。则为净眼。悉能睹见邪正道故。菩提心者。则为大道。皆令得入一切智城故。菩提心者。则为正济。悉令得到出要处故。菩提心者。则为大乘。容载一切诸菩萨故。菩提心者。则为门户。令入一切菩萨行故。菩提心者。则为宫殿。安住修习三昧法故。菩提心者。则为园观。于中游戏受法乐故。菩提心者。则为胜宅。一切众生所归依故。菩提心者。则为依止。因修一切菩萨行故。菩提心者。则为守护。能满菩萨诸大愿故。菩提心者。则为慈母。增长一切诸菩萨故。菩提心者。则为养育。守护一切诸菩萨故。菩提心者。则为善知识。离一切恶诸恐怖故。菩提心者。则为大王。胜诸声闻缘觉心故。菩提心者。则为最胜。成满一切无比愿故。菩提心者。则为大海。悉能容受诸功德故。菩提心者。则为须弥山王。等观众生心不动故。菩提心者。则为金刚围山。摄持一切诸众生故。菩提心者。则为雪山。长养智慧清凉药故。菩提心者。则为香山。出生一切功德香故。菩提心者。则为虚空。诸妙功德无边际故。菩提心者。则为莲华。不染一切世间法故。菩提心者。则为宝象。悉能调伏一切根故。菩提心者。则为宝马。远离诸恶[怡-台+龍]悷法故。菩提心者。则为调御师。悉能守护摩诃衍故。菩提心者。则为良药。疗治一切烦恼病故。菩提心者。则为沃焦。消尽一切不善法故。菩提心者。则为金刚。坏散一切诸恶法故。菩提心者。则为和香。出生一切功德香故。菩提心者。则为妙华。一切世间所爱乐故。菩提心者。则为白栴檀。除灭五欲诸热病故。菩提心者。则为乐器。微妙音声闻法界故。菩提心者。则为勇健。摧灭烦恼诸怨敌故。菩提心者。则为善镊。拔出一切烦恼刺故。菩提心者。则为尊主。于余一切莫能胜故。菩提心者。则为毗沙门天王。舍离一切诸贫苦故。菩提心者。则为妙德。庄严一切诸功德故。菩提心者。则为庄严具。严饰一切诸菩萨故。菩提心者。则为火灾。焚烧一切有为法故。菩提心者。则为无坏药王树根。长养一切诸佛法故。菩提心者。则为龙珠。除灭无量烦恼毒故。菩提心者。则为水珠。净诸心垢烦恼浊故。菩提心者。则为如意珠。具足一切功德利故。菩提心者。则为天德瓶。满足一切所欲乐故。菩提心者。则为劫初树。出生一切庄严具故。菩提心者。则为恒娑相衣。不受一切诸尘垢故。菩提心者。则为正业。本性净故。菩提心者。则为利犁。修治一切众生田故。菩提心者。则为那罗延箭。悉能鉴彻身见铠故。菩提心者。则为厌离。决定了知苦患相故。菩提心者。则为利[矛*肖]。能刺一切烦恼贼故。菩提心者。则为甘露雨。能灭一切烦恼火故。菩提心者。则为利剑。斩除一切烦恼恶故。菩提心者。则为金搥。坏散一切憍慢山故。菩提心者。则为利刀。斩截七使烦恼铠故。菩提心者。则为勇健幢。倾倒一切诸魔幢故。菩提心者。则为釿斧。斫伐无知诸苦树故。菩提心者。则为器仗。防护一切诸艰难故。菩提心者。则为善手。防护一切诸度身故。菩提心者。则为妙足。安立一切诸功德故。菩提心者。则为眼药。除灭一切无明翳故。菩提心者。则为善拔刺。悉能拔出身见刺故。菩提心者。则为安隐床。除灭一切生死苦床故。菩提心者。则为善友。度脱无量生死难故。菩提心者。则为善利。远离一切衰耗法故。菩提心者。则为天人师。善知菩萨出要道故。菩提心者。则为宝藏。无量功德不可尽故。菩提心者。则为涌泉。清冷智慧无穷尽故。菩提心者。则为净镜。显现一切诸法门故。菩提心者。则为净池。洗濯一切诸垢秽故。菩提心者。则为大河流。引诸度四摄法故。菩提心者。则为龙王。悉能普雨甘露法故。菩提心者。则为命根。任持菩萨大悲法故。菩提心者。则为甘露。能令安住不死法故。菩提心者。则为罗网。网取一切所应化故。菩提心者。则为善羂。摄取一切诸众生故。菩提心者。则为钩饵。钓出生死渊居众生故。菩提心者。则为阿伽陀药。除灭一切诸恶患故。菩提心者。则为波罗提毗叉药。悉能疗治五欲毒故。菩提心者。则为大地。消灭无量邪想水故。菩提心者。则为大风轮。坏散一切诸障盖故。菩提心者。则为宝洲。出生道品功德宝故。菩提心者。则为种姓长养一切白净法故。菩提心者。则为居宅。纳受一切功德宝故。菩提心者。则为大城。菩萨商人所住处故。菩提心者。则为金药。消烦恼垢令清净故。菩提心者。则为香蜜。具足一切功德味故。菩提心者。则为正道。令入一切智城故。菩提心者。则为宝器。容受一切白净法故。菩提心者。则为时泽。悉能除灭烦恼尘故。菩提心者。则为安住。出生菩萨之所住故。菩提心者。则为寿行。不取声闻诸解脱故。菩提心者。则为琉璃宝。其性净妙不受垢故。菩提心者。则为伊尼罗宝。胜诸声闻缘觉智故。菩提心者。则为法鼓。觉悟烦恼长寝众生故。菩提心者。则为净水。其性清净无垢浊故。菩提心者。则为阎浮檀金。令有为善如聚墨故。菩提心者。则为山王。超出一切诸世间故。菩提心者。则为归依。悉能救护诸众生故。菩提心者。则为实义。远离一切虚妄法故。菩提心者。则为无上宝。悉令欢喜得满足故。菩提心者。则为大会。随彼所须令充悦故。菩提心者。则为尊长。于诸众生无伦匹故。菩提心者。则为宝藏。受持一切诸佛法故。菩提心者。则为因陀罗网。摄诸烦恼阿修罗故。菩提心者。则为毗楼那风。震动教化众生心故。菩提心者。则为因陀罗火。焚烧一切烦恼习故。菩提心者。则为无上塔。一切天人应供养故。佛子。菩提心者。如是无量功德成就。悉与一切诸佛菩萨诸功德等。何以故。因菩提心。出生一切诸菩萨行。三世诸佛成正觉故。<br/>　　善男子。譬如有人得自在药。离五恐怖。何等为五。所谓火不能烧。水不能漂。毒不能中。刀不能伤。熏不能害。菩萨摩诃萨。亦复如是。发菩提心。摄萨婆若。离五恐怖。何等为五。所谓不为欲火所烧。诸有流水所不能漂。瞋恚恶毒所不能中。烦恼利刀所不能伤。邪觉观烟熏不能害。善男子。譬如有人得解脱药。终不横死。菩萨摩诃萨。亦复如是。得菩提心妙智慧药。生死过患所不能害。善男子。譬如有人得龙王药。若有毒虫。闻其药气即避远去。菩萨摩诃萨。亦复如是。得菩提心大龙王药。一切烦恼诸恶毒虫。闻其药气皆悉散灭。善男子。譬如有人得不可坏药。一切怨敌不得其便。菩萨摩诃萨。亦复如是。得菩提心不坏法药。一切烦恼诸魔怨敌。所不能坏。善男子。譬如有人得频伽陀药。能出毒刺。菩萨摩诃萨。亦复如是。得菩提心频伽陀药。能出三毒诸邪见刺。善男子。譬如有人得善见药王。灭一切病。菩萨摩诃萨。亦复如是。得菩提心善见药王。灭一切众生诸烦恼病。善男子。譬如删陀那大药王树。其有众生在彼树荫。身诸恶疮皆得除愈。菩萨摩诃萨。亦复如是。得菩提心删陀药树。其有众生依荫此树。一切烦恼不善业疮皆得除愈。善男子。譬如药王树。名无坏根。以其力故。长养一切阎浮提树。菩提心树。亦复如是。以其力故。长养一切学无学菩萨善根。善男子。譬如药草名阿蓝婆。若用涂体身得柔泽。意离诸恶。菩萨摩诃萨。亦复如是。得菩提心阿蓝婆药。长身口意诸善行业。善男子。譬如有人得念力药。有所闻法终不忘失。菩萨摩诃萨。亦复如是。得菩提心念力药者。闻持一切佛法不忘。善男子。譬如有药。名曰莲华。其有服者住寿一劫。菩萨摩诃萨。亦复如是。服菩提心莲华药者。阿僧祇劫而得自在。善男子。譬如有人执翳身药。一切众生所不能见。菩萨摩诃萨。亦复如是。得菩提心翳身药者。一切诸魔所不能见。善男子。譬如大海有摩尼宝。名积众宝。若不至他方。设火灾起。乃至消减海水一滴。无有是处。菩提之心积众宝珠。亦复如是。处于菩萨直心海中。乃至以一善根回向萨婆若。有忘失者无有是处。而萨婆若无所染著。不离善根。善男子。譬如摩尼名净光明。有人以此璎珞身者。蔽余宝光悉如聚墨。菩萨摩诃萨。亦复如是。以菩提心摩尼宝珠。璎珞其身。映蔽声闻缘觉心宝。善男子。譬如水珠置浊水中。水即澄清。菩提心珠。亦复如是。除灭一切烦恼垢浊。善男子。譬如有人得住水宝珠。璎珞其身。入深水中而不没溺。菩萨摩诃萨。亦复如是。得菩提心住水宝珠。入生死海。而不沉没。善男子。譬如有人得大龙宝珠。往到龙所龙不为害。菩萨摩诃萨。亦复如是。得菩提心大龙宝珠。入欲界中。烦恼恶龙所不能害。善男子。譬如帝释有摩尼宝。璎珞其身。于天中尊。菩萨摩诃萨。亦复如是。著菩提心宝璎珞者。悉于一切三界中尊。善男子。譬如有人得随意珠。除灭一切贫穷困苦。菩萨摩诃萨。亦复如是。得菩提心随意宝珠。除灭一切邪命贫苦。善男子。譬如火珠因日光发能出猛炎。得菩提心明净火珠。亦复如是。因大慧光所感发故。出智慧火。善男子。譬如月珠因月光发出清凉水。得菩提心净月宝珠。亦复如是。因彼回向善根月光所感发已。出生善根诸大愿水。善男子。譬如龙王著如意宝冠远离恐怖。菩萨摩诃萨。亦复如是。著菩提心大悲如意宝冠。远离一切恶道诸难。善男子。譬如庄严一切众生藏摩尼宝。悉能成满一切所愿。无所损减。得菩提心妙庄严藏摩尼宝珠。成满菩萨及余众生所欲愿乐。无所损减。善男子。譬如转轮王有摩尼宝。普照宫殿灭一切闇。菩萨摩诃萨。亦复如是。得菩提心摩尼宝者。悉能普照五趣宫殿。灭一切闇。善男子。譬如有人为绀色宝光明所触。即同其色。菩萨摩诃萨。亦复如是。得菩提心绀色宝光。观察诸法。善根回向。同萨婆若色。善男子。如琉璃宝。于百千岁处不净中不为所染。菩提之心净琉璃宝。亦复如是。于百千劫。住欲界中。不为五欲之所染污。其性净故。善男子。如离垢光净摩尼宝出一切宝。菩提之心离垢光宝。亦复如是。出生凡夫声闻缘觉菩萨诸佛功德珍宝。善男子。譬如大摩尼宝。悉能除灭一切诸闇。菩提心宝亦复如是。除灭一切无知闇冥。善男子。譬如大海有无价宝。商人船车载之入城。余摩尼宝无与等者。菩提之心无价宝珠。亦复如是。处生死海。菩萨摩诃萨。以大愿船。载入解脱城。声闻缘觉诸功德宝所不能及。善男子。譬如离垢大摩尼宝。处阎浮提。能照四万由旬。日月宫殿皆悉显现。菩提之心离垢宝珠。亦复如是。住于生死照法界空。佛境宫宅悉令显现。善男子。譬如摩尼风王能持日月所照境界。所有香华一切品类。菩提之心摩尼风王。亦复如是。悉能摄持一切种智所照境界。一切天人声闻缘觉诸佛菩萨。及诸有漏无漏善根。善男子。譬如海中有摩尼宝。名曰海藏。显现海中诸庄严事。菩提之心海藏宝珠。亦复如是。显现一切智境诸庄严事。善男子。譬如阎浮檀金。除如意宝胜一切宝。菩提之心阎浮檀金。亦复如是。除一切智胜诸功德。善男子。譬如有人善能咒龙。于诸龙中而得自在。菩萨摩诃萨。亦复如是。得菩提心善咒术法。于一切烦恼龙。而得自在。善男子。譬如勇士被执铠仗。一切怨敌所不能坏。菩萨摩诃萨。亦复如是。被菩提心大庄严具。一切烦恼诸魔怨敌。所不能坏。善男子。譬如忧陀伽娑罗栴檀。若烧一铢。香气普熏小千世界。三千大千世界珍宝。所不能及。菩提心香亦复如是。以妙功德普熏法界。一切声闻缘觉功德。所不能及。善男子。譬如白栴檀以涂其身。除诸恼热得清凉乐。菩提心香亦复如是。除灭觉观贪恚痴热。令智慧身悉得凉乐。善男子。譬如须弥山。众生品类近彼山者。悉同其色。菩提心山亦复如是。若有近者。皆得同彼萨婆若色。善男子。譬如波利质多树华香。阎浮提中诸婆师华。瞻卜华等。所不能及。菩提心香亦复如是。妙功德香。声闻缘觉无漏戒定。智慧解脱解脱知见。所不能及。善男子。譬如波利质多树华。未开敷时其香普熏阎浮提内一切华香所不能及。菩提心华亦复如是。一切天人有漏无漏功德华香。所不能及。善男子。譬如波利质多树华。一日熏衣。瞻卜华婆师华。虽千岁熏所不能及。菩提心华亦复如是。一日所熏功德香。彻十方佛所。一切声闻缘觉。以无漏心熏诸功德。于百千劫所不能及。善男子。譬如那利罗树。根茎枝叶及其华果。悉益众生。菩提心树亦复如是。因于菩萨大慈悲生。从初发心。乃至究竟一切佛法。常能饶益一切众生。善男子。譬如一两阿罗娑药。变千两铜以为真金。于彼药分无所损减。菩提心药亦复如是。摄回向智。除灭一切烦恼业障。净一切法。同萨婆若色。烦恼恶业不能损减。譬如小火。随所焚烧其炎转盛。菩提心火亦复如是。随所缘法慧火猛盛。譬如一灯。然百千灯无所损减。菩提心灯亦复如是。悉然三世诸佛慧灯。无所损减。譬如明灯入大闇室。悉能照除一切闇冥。菩提心灯亦复如是。入心闇室。于无量劫积集痴闇。悉能除灭。具足菩萨明净智慧。譬如灯炷随其精粗光明亦尔。若益膏油光明转增。菩提心炷亦复如是。随其本愿出智慧光。普照法界增大悲油。教化众生净佛世界。行诸佛事无有穷尽。譬如他化自在天王。冠阎浮檀金自然天冠。欲界诸天所不能坏。菩萨摩诃萨。亦复如是。冠菩提心大愿天冠。声闻缘觉所不能坏。譬如大师子吼。小师子闻皆悉勇健。一切禽兽远避窜伏。佛师子吼。诸菩萨等若闻赞叹菩提心声长养法身。妄见众生潜伏退散。譬如有人用师子筋以为琴弦。音声既奏余弦断绝。一切如来波罗蜜身。出菩提心功德音声。若乐五欲二乘法者。闻悉断灭。譬如牛马羊乳合在一器。以师子乳投彼器中。余乳消尽直过无碍。如来师子菩提心乳。著无量劫所积诸业烦恼乳中。皆悉消尽。不住声闻缘觉法中。譬如迦毗伽鸟在[穀-禾+卵]中时。有大势力。余鸟弗及。菩萨摩诃萨。亦复如是。于生死[穀-禾+卵]。发菩提心功德势力。声闻缘觉所不能及。譬如金翅鸟初始生时。其目明净有大势力。大小诸鸟所不能及。菩萨摩诃萨。亦复如是。生如来家发菩提心。慧眼明净有大势力。声闻缘觉于百千劫。修习智慧所不能及。譬如健士以那罗延金刚利箭射坚密铠。直过无碍。菩萨摩诃萨。亦复如是。以菩提心智慧利箭。射诸邪见烦恼密铠。彻过无碍。譬如摩诃那伽大力勇士。奋威怒时。阎浮提人无能坏者。菩萨摩诃萨。亦复如是。发大慈悲修菩提心。一切世间诸魔眷属及烦恼业。所不能坏。譬如有人学大技术。虽未究竟。诸余巧能所不能及。菩萨摩诃萨。亦复如是。学菩提心愿。虽未究竟。声闻缘觉诸余众生所不能及。譬如有人学善射术。先自安立。菩萨摩诃萨。亦复如是。学一切智地。先自安立菩提之心。必得一切佛法。譬如幻师。先读幻术。然后示现一切幻事。菩萨摩诃萨。亦复如是。发菩提心。然后显现一切诸佛菩萨正法。譬如幻术。非色现色。菩提心相亦复如是。显现法界功德庄严。譬如有人著阎浮檀金庄严之具。映蔽一切悉如聚墨。菩萨摩诃萨。亦复如是。以菩提心庄严之具。蔽诸众生声闻缘觉所有功德。譬如阿夜揵多铁。此铁少分。悉能毁坏一切余铁诸钩锁缚。菩提之心亦复如是。断诸邪见烦恼爱缚。譬如疾风随去无碍。菩提心风亦复如是。随所行处除诸烦恼。悉无障碍。不住声闻缘觉解脱。譬如有人善入大海而不没溺。摩伽罗鱼所不能害。菩萨摩诃萨。亦复如是。以菩提心入生死海。不为生死之所染污。亦不证实际。声闻缘觉摩伽罗鱼所不能害。譬如有人服食甘露。一切众患所不能害。菩萨摩诃萨。亦复如是。服菩提心甘露法药。不堕声闻缘觉之地。修习大悲满足愿行。譬如有人用翳身药以涂其目。自在游行无能见者。菩萨摩诃萨。亦复如是。得菩提心满足大愿。自在游行入魔境界。一切众魔所不能见。譬如有人依恃大王不畏余人。菩萨摩诃萨。亦复如是。依菩提心大力法王。除灭障盖不畏恶道。譬如有人居深水内不畏火焚。菩萨摩诃萨。亦复如是。居菩提心善根水内。声闻缘觉解脱之火。所不能烧。譬如有人依恃猛将不畏怨敌。菩萨摩诃萨。亦复如是。依菩提心不畏诸恶。譬如释天执持金刚。降伏一切诸阿修罗。菩萨摩诃萨。亦复如是。执菩提心。摧灭诸魔及余外道。譬如有人服阿罗娑药。不瘦不老延寿无穷。菩萨摩诃萨。亦复如是。服菩提心阿罗娑药。于无量劫在生死中。修菩萨行无所染著。譬如阿罗娑药初用净水。菩提心药亦复如是。一切菩萨所修行中。最为先首。譬如有人诸根法中命根为首。菩萨摩诃萨。亦复如是。诸佛正法菩提之心。最为其首。譬如有人命根断故。不能利益父母亲族。菩萨摩诃萨。亦复如是。离菩提心。不能饶益一切众生。譬如大海无能坏者。菩提心海亦复如是。声闻缘觉不能沮坏。譬如日光。诸星宿光所不能蔽。菩提心日亦复如是。圆满大愿智慧日光。声闻缘觉无漏慧光所不能蔽。譬如太子初生。已为大臣之所尊重。菩萨摩诃萨。亦复如是。发菩提心。已为一切声闻缘觉所共尊重。修大悲故。譬如王子年虽幼少。一切大臣皆悉敬礼。菩萨摩诃萨。亦复如是。发菩提心。声闻缘觉皆悉敬礼。譬如王子虽未自在。已具成就国王仪相。菩萨摩诃萨。亦复如是。虽为烦恼业障所覆。以具成就菩提心相。譬如目曀。见真净宝谓为不净。菩提心宝亦复如是。无智不信起不净想。譬如咒药。若有众生见闻共住。一切众病皆悉除愈。菩提心药亦复如是。长养善根摄智慧药。满足大愿菩萨慧身。若有众生见闻共住。修正念者。皆悉除灭烦恼诸病。譬如恒娑相衣不受尘垢。菩提心衣亦复如是。不受一切生死尘垢。譬如有人常持甘露。专念不散。而能分别一切诸法。菩萨摩诃萨。亦复如是。持菩提心甘露正法。正念不散。而能教化一切众生。令具大愿成智慧身。譬如犁无有轭则不堪用。菩提之心亦复如是。离正直心。于如来法无有实义。譬如转轮王有妙天冠。名曰象藏。洗彼冠时。四种兵众游行虚空。菩提心冠亦复如是。净诸菩萨一切善根远离三有。如来智慧。无为境界虚空中行。譬如金刚从金性生。非余宝生。菩提心宝亦复如是。大悲救护众生性生。非余善生。譬如有树不从根生。而能长养枝叶华果。菩提心树亦复如是。无所依止。而能长养一切种智。通明大愿普覆世间。譬如金刚非一切器尽能发明。亦非诸器尽能容持。菩提心宝。亦复如是。小心悭结无智者器。不能发明。谄曲邪见众生器中。不能容持。譬如金刚能坏众宝。菩提之心亦复如是。决定了知一切诸法。譬如金刚能坏众山。菩提之心亦复如是。坏散一切诸邪见山。譬如金刚虽破不全。一切众宝犹不能及。菩提之心亦复如是。虽小懈怠。声闻缘觉诸功德宝所不能及。譬如破金刚犹能除灭诸贫困苦。菩提之心亦复如是。虽复小失威仪趣法。犹能除灭诸贫穷苦。譬如小金刚悉能破坏一切诸物。菩提之心亦复如是。缘小境界。能破一切无知痴惑。譬如金刚非常人所得。菩提之心亦复如是。非小心众生之所能得。譬如金刚无智术者所不能识。菩提之心亦复如是。无智众生所不能识譬如金刚无能消灭。菩提之心亦复如是。一切诸法不能消尽。譬如金刚器仗。一切众生。乃至摩诃那伽不能执持。除那罗延力。菩提之心亦复如是。声闻缘觉不能受持。除诸菩萨摩诃萨。譬如金刚器仗无不鉴彻。非余器仗之所能为。菩提之心亦复如是。观察三世教化众生。阿僧祇劫受无量苦。声闻缘觉所不能及。譬如金刚余不能持。除金刚地。菩提之心亦复如是出生菩萨行愿功德。声闻缘觉所不能持。除萨婆若正直心者。譬如金刚器中盛水。不可烧尽。菩提之心亦复如是。安住胜妙回向善根。入生死趣。诸不善法不能消尽。譬如金刚能持大地不令坠没。菩提之心亦复如是。持诸菩萨一切愿行。不令坠落没于三界。譬如金刚于百千劫处于水中。而不烂坏亦无变异。菩提之心亦复如是。于无量劫处生死中。诸烦恼业不能断灭亦无损减。譬如金刚一切大火不能烧热。菩提之心亦复如是。一切生死贪恚痴火不能烧热。譬如金刚道场之座。能持菩萨降伏诸魔成等正觉。余不能持。菩提之心亦复如是。能持一切菩萨愿行诸波罗蜜。诸忍诸地回向受记。修菩提道供养诸佛闻法受行。一切诸心所不能持。善男子。菩提之心。成就如是无量功德。若有众生。发菩提心。则具如是无量功德。是故善男子。汝得善利。发阿耨多罗三藐三菩提心。修菩萨行。具足如是无量功德。善男子。汝先所问。云何菩萨学菩萨行修菩萨道者。汝今入是明净庄严藏大楼观者。则能了知。学菩萨行修菩萨道。具足成就无量功德。</p>
<div class="jwbt-box"><div class="jwbt"><a name=j0083-06-19><a href="0083-06.htm#MENU-top">大方广佛华严经卷第六十</div></a></a>
<div class="jwbtbm"><a name=j0083-06-20><a href="0083-06.htm#MENU-top">入法界品第三十四之十六</div></div></a></a>
<p>　　尔时善财童子。敬绕弥勒菩萨。合掌白言。唯愿大圣。开楼观门令我得入。尔时弥勒菩萨。即弹右指。门自然开。善财即入。入已还闭。尔时善财。观察楼观。广大无量犹如虚空。众宝为地。有阿僧祇窗牖。却敌栏楯七宝合成。阿僧祇幡幢盖庄严。阿僧祇宝璎珞垂带。阿僧祇大师子幢半月宝像诸宝缯彩。又阿僧祇天冠宝衣。而以庄严。阿僧祇宝网。罗覆其上。阿僧祇金铃。自然演出微妙音声。又雨无量宝华鬘云。诸妙香云。雨阿僧祇细末金屑。放阿僧祇胜妙光明。普照一切。有阿僧祇异类众鸟。出和雅音。雨阿僧祇优钵罗钵昙摩分陀利华。出阿僧祇摩尼宝光。普照一切。于楼观内。具有百千诸妙楼观。不相障碍。庄校严饰亦如上说。尔时善财。睹见楼观不可思议众妙庄严。心大欢喜踊跃无量。其心柔软离诸妄想。除灭一切愚痴闇障。正念思惟专求妙趣。以无碍身恭敬作礼。礼已。弥勒菩萨威神力故。诸楼观中自见其身。又见无量自在神力不思议事。或见弥勒随本种姓。寿命知识。长养善根。诸劫世界。一切佛所及诸眷属。因诸大愿。初发阿耨多罗三藐三菩提心。或见初得慈心三昧因以为名。或见弥勒行菩萨行。满足一切诸波罗蜜诸忍诸地。净佛世界见诸如来。闻法受持守护正法。为大法师得无生忍。知某方处某如来所劫数多少而得受记。或见弥勒为转轮王。十善化世。或为四天王。饶益一切众生。或为帝释。呵责五欲。或为夜摩天王。赞不放逸。或为兜率天王。赞叹一生菩萨功德。或为化乐天王。赞自在法。或为魔王。说无常法。或为他化自在天王。赞叹菩萨庄严化身。或为梵王。赞叹四无量心。或为阿修罗王。调伏眷属入大智海。了达诸法悉如幻化。或为阎罗王。放大光明普照地狱灭一切苦。或以肴膳饮食施诸与饿鬼。或为畜生受种种身。而为说法除其痴闇。或为四天王眷属说法。乃至为诸梵天王眷属说法。或为诸龙眷属说法。乃至为人非人等眷属说法。或为声闻缘觉及诸菩萨大众说法。或为发心菩萨乃至十地菩萨说法。或见赞叹初发心菩萨乃至十地菩萨功德。或见满足一切波罗蜜。入于平等诸法忍门。广三昧门乐深法门。修禅三昧出生通明。充满一切行菩萨行。随顺世间成就大愿。或见与同行菩萨俱饶益众生。或见与一生菩萨诸佛现前授记者俱。或见弥勒于百千劫。经行诵念书写经卷无有懈息。或观法门思惟实义。或入诸禅四无量心。解脱三昧一切入等。或见出生菩萨通明。或见正受变化三昧。一一毛孔出化身云。所谓天身云。诸龙夜叉乃至摩睺罗伽身云。四天王身云。乃至梵王身云。转轮圣王王子大臣长者居士声闻缘觉如来身云。复见一一毛孔中。出一切众生等化身云。或出菩萨法门。所谓赞叹菩提心功德门。檀波罗蜜门。乃至愿波罗蜜门。四摄诸禅无量三昧。通明总持诸谛诸辩。止观解脱缘起。念处正勤神足根力觉道。声闻缘觉二乘所行。菩萨大乘诸地诸忍。菩萨愿行。现如是等一切法门。或于楼观见诸如来大众围绕。又知诸佛家族不同种姓不同。其身寿量劫刹。教授无量法门。正法住世。分别了知皆悉不同。尔时善财。诸楼观中见一楼观。高广严饰胜妙于前。包容三千大千世界。百亿阎浮提。百亿兜率天。菩萨命终降神。受胎出生。游行七步。观察十方大师子吼。帝释梵王恭敬奉侍。现童子身处宫殿中。出游园观。以萨婆若心出家苦行。现受乳糜。往诣道场降伏众魔。观菩提树转正法轮。升天宫殿。方土劫数眷属寿量。行菩萨行满足大愿。演说正法教化众生。现分舍利皆悉不同。<br/>　　尔时善财。自见己身在诸佛所。见如是等诸奇特事。又闻楼观诸金铃中。出不思议微妙音声。所谓初发菩提心声。菩萨所行诸度愿声。恭敬供养不可思议诸佛音声。净佛刹声。佛法云声。诸庄严具。亦出如是微妙音声。又闻某菩萨在某世界。于某劫中某知识化。回向善根出生大愿。于某佛所。大众之中。发菩提心声。又闻菩萨修习诸行劫数多少。于某刹中成正觉声。如是名号寿量长短。满足大愿化众生声。于诸菩萨声闻缘觉大众之中。现般涅槃法住世声。又闻菩萨于某世界。悉能广行檀波罗蜜。净持禁戒。修习忍辱。发行精进。入诸禅定。习应智慧。为求法故。舍诸珍宝国城妻子头目手足。守护正法。为大法师施清净法。设大法会建大法幢。击法鼓吹法螺雨法雨。兴立塔庙种种庄严。安乐众生护佛法藏。又闻某佛在某世界。于某劫中成等正觉。眷属多小寿命长短。满足大愿教化众生。闻如是等不可思议微妙音声。身心柔软欢喜无量。即得无量陀罗尼门辩才门忍门精进门大愿门通明门智慧门解脱门波罗蜜门三昧门。<br/>　　尔时善财。于宝镜中见诸如来及其眷属。诸大菩萨声闻缘觉。净世界。不净世界。杂世界。或世界有佛。或世界无佛。或上中下世界。或有世界如因陀罗网。或有翻覆仰伏世界。又复睹见平正世界。悉分别知五道别异。又见无量阿僧祇诸大菩萨经行禅定观察诸法。发大悲心普覆众生。造种种论辩众义趣。或书经卷。或问或答。或见出生三种回向及诸大愿。悉皆睹见如是等事。又见诸宝柱中。普放无量青黄赤白净玻璃色。因尼罗宝阎浮檀金诸光明网。又见诸璎珞中。出八功德香水。琉璃宝中。出无量光明。又见优钵罗钵昙摩分陀利中。生诸妙华大如车轮。华中悉见男女大小。释梵四王诸龙夜叉乃至人非人等及诸象马。声闻菩萨一切众生种种形类。皆悉恭敬合掌礼佛。又宝树中。悉见种种妙色之身。所谓如来身。菩萨身。天龙八部等身。释梵天身。转轮王身。四部众身。各各执持众供养具。尊重赞叹恭敬礼拜。又见半月像中。放阿僧祇日月光明。又见弥勒于过去世修菩萨行。布施头目髓脑手足肢节。一切身分国城妻子种种诸物。随其所须尽给施之。又见弥勒赞叹诸佛恭敬供养。或为医王疗治众病。失正路者示以正道。或为大船师导至宝洲。或为马王荷负众生令离鬼难。或为论师造诸经论。或为转轮王十善化世。或见孝顺父母近善知识不违其教。或现声闻缘觉菩萨如来形色教化众生。或为法师赞叹佛法。禅思诵念兴诸福业。造立塔庙诸妙形像。以香华鬘恭敬供养。或教众生三归五戒八斋十善。出家学道闻法受持。正念思惟住菩提心。又见弥勒于无量劫行六波罗蜜化众生事。又见弥勒无量劫中诸善知识。尔时弥勒菩萨。告善财言。善来童子。汝见楼观诸大菩萨不可思议自在力不。唯然已见。譬如有人梦中睹见山林河池大海须弥诸天宫殿四天下中一切像类。见如是已欢喜无量。尔时善财亦复如是。以大菩萨威神力故。远离虚妄。见三界法皆悉如梦。菩萨智慧无碍法门。入诸菩萨庄严法门。究竟菩萨不可思议诸妙方便。显现菩萨神力自在。譬如有人当命终时见中阴相。所谓行恶业者。见于地狱畜生饿鬼。受诸楚毒。或见阎罗王持诸兵仗囚执将去。或见刀山或见剑树。或见利叶割截众生。或见镬汤煮治众生。或闻种种悲苦音声。若修善者。当命终时。悉见一切诸天宫殿。或见天女种种庄严游戏快乐。见如是等诸妙胜事。而不自觉死此生彼。但见不可思议行业境界。善财童子亦复如是。于楼观内。见诸菩萨不可思议胜业境界。譬如有人为非人所持。见种种形类。若有问难悉能应答。善财童子亦复如是。以大菩萨威神力故。悉能分别正念思惟一切诸法。譬如有人入于龙宫。七日半月一岁百岁谓为须臾。善财童子亦复如是。入弥勒菩萨神力宫殿。于百千劫谓如须臾。譬如梵宫名庄严藏。于中悉见三千世界异类形像。善财童子亦复如是。于楼观中。悉见一切未曾有事。譬如比丘得一切入定。行立坐卧随彼境界悉现在前。善财童子亦复如是。于楼观中。随彼境界悉分别知。譬如人见乾闼婆城。无所障碍。善财童子亦复如是。于楼观中。见一切法无所障碍。譬如有人升天宫殿。见人住处无所障碍。譬如大海于中悉见三千世界一切品类。譬如幻师悉能显现一切形色。善财童子亦复如是。于楼观中。弥勒菩萨威神力故。悉见一切未曾有事。无所障碍。尔时弥勒菩萨摄威神力。即时弹指告善财言。善男子。汝从定起。从定起已。而告之曰。汝睹见此菩萨神力自在大愿功德依果。菩萨庄严修习奇特。诸深妙行出生死道。一切法门无量庄严。诸佛大愿不可思议。菩萨三昧如是等事。汝悉见不。善财答言。唯然已见。蒙善知识威神力故。尔时善财。白言大圣。此何法门。答言。入三世智正念思惟庄严藏法门。善男子。一生菩萨。得如是等不可说不可说法门。大圣。此诸奇特妙庄严法从何所来。答言。菩萨神力之所出生。而亦不在神力之中。不来不去无积聚处。譬如龙雨不从身心。但以发意欲雨则雨。然彼境界不可思议。善男子。此诸奇特妙庄严法亦复如是。无所从来。但以菩萨神力出生。善男子。譬如幻师现种种事。无来去处。但以幻力现种种事。此诸奇特妙庄严法亦复如是。无来无去。无住无著。不生不灭。但学菩萨智愿力故。现如是事。尔时善财。白言大圣。从何所来。答言。佛子。菩萨无来趣。无行住趣。无所著趣。不生不死趣。不往不至趣。不离不起趣。不舍不著趣。无业无报趣。无起无依趣不常不断趣。善男子。菩萨但为教化救护众生。从大慈悲来。灭众生苦故。从菩萨净戒道来。随其所乐自在生故。从菩萨大愿道来。本发意故。从菩萨神通道来。灭众生苦住佛所故。从菩萨无增损趣来。不失身心诸善业故。从菩萨慧方便来。随顺一切众生类故。从菩萨化身趣来。如电镜像故。善男子。汝所问我何所来者。我从生处摩离国来。彼有聚落。名曰楼观。有长者子。名瞿波罗。我为说法令立菩提。我本生处诸群生等。随所应化而为说法。亦为父母及诸亲属。随应说法安立大乘。而来至此。善财白言。大圣。何等为菩萨生处。答言。善男子。菩萨有十种生处。何等为十。所谓菩提心是菩萨生处。生菩萨家故。正直心是菩萨生处。生善知识家故。安住诸地是菩萨生处。生诸波罗蜜家故。出生大愿是菩萨生处。生菩萨行家故。大悲是菩萨生处。生四摄家故。真实观法是菩萨生处。生般若波罗蜜家故。摩诃衍是菩萨生处。生方便波罗蜜家故。教化众生是菩萨生处。生菩提家故。智慧方便是菩萨生处。生无生法忍家故。随顺诸法是菩萨生处。生三世诸佛家故。善男子。菩萨摩诃萨。以般若波罗蜜为母。大方便为父。檀波罗蜜为乳。尸波罗蜜为乳母。羼提波罗蜜为庄严具。毗梨耶波罗蜜为养育者。禅波罗蜜为洁净。善知识为师菩提分为朋友。一切善根为亲族。一切菩萨为兄弟。菩提心为家。如说修行为家地。菩萨所住为家处。菩萨忍法为豪尊。出生大愿为巨富。具菩萨行为顺家法。赞摩诃衍为绍家法。甘露灌顶一生菩萨为王太子。能净修治三世佛家。佛子。如是菩萨超凡夫地证离生法。生如来家住佛种姓不断三宝。守护一切菩萨种姓。净所生处离诸恶道。悉为一切天人释梵沙门婆罗门。恭敬供养以生佛家。满足一切大愿藏故。佛子。菩萨摩诃萨。生如是家。知一切法悉如电光。一切趣中受生无厌。了趣如化。虽现处中而无所著。达一切法悉无有我。心无忧悔。以大慈悲教化众生。而不疲倦。了达生死皆悉如梦。于一切劫行菩萨行。而不疲懈。了知五阴皆悉如幻。不畏生死知诸法界。心无所著。了一切法如热时焰。于一切行不生倒惑。游戏幻法超魔境界。得净法身离烦恼业。于诸趣中而得自在。无颠倒惑。善男子。我净法身充满一切法界。现一切众生等色。一切众生等音声。一切众生等名号。一切众生等威仪。现一切众生等随顺世间。现一切众生等受生。现一切众生等童子身。一切众生等想。出生一切菩萨大愿。为变化身与众生等充满法界。若诸同行失道心者。还令发起菩提心故。我于此阎浮提南界摩离国内。拘提聚落婆罗门家种族中生。为欲灭彼高慢心故。化度父母及亲族故。于中受生。善男子。我于南方。随诸众生所应示现而化度之。于此命终生兜率天。为欲化度彼诸天故。显现胜妙智慧功德。消欲渴爱。令知诸行皆悉无常。天趣寿命盛必有衰。入摩诃衍一生菩萨。皆悉云集。为欲教化诸同行故。欲开释迦牟尼世尊所化莲华。现彼受生。善男子。我于彼中寿终下生成正觉时。汝及文殊师利俱得见我。善男子。汝今往诣文殊师利问。云何菩萨学菩萨行修菩萨道。具足成就普贤所行。彼当为汝分别演说。何以故。文殊师利。满足无量亿那由他菩萨愿行。常为无量亿那由他诸佛之母。又为无量亿那由他诸菩萨师。勇猛精进教化众生。名称普闻十方世界。常于一切诸佛众中为大法师。悉为诸佛之所赞叹。安住甚深智慧法门。分别了知一切法界。于无量劫修诸法门。究竟普贤菩萨所行。善男子。文殊师利是汝善知识。能令汝得生如来家。长养善根积功德聚。能示语汝诸善知识满足大愿。显现一切菩萨不可思议功德。是故善男子。汝应一心尊重恭敬往诣其所。何以故。汝先所见诸善知识。修菩萨行满足大愿得诸法门。皆由文殊师利威神力故。时善财童子。头面敬礼弥勒菩萨。绕无数匝辞退而行。<br/>　　尔时善财童子。如是经游百一十城。到普门城边。思惟而住。观察十方一心专求文殊师利。何当会遇面奉慈颜。作是念时。文殊师利遥伸右手。过百一十由旬。至普门城。摩善财顶。而作是言。善哉善哉。善男子。若离信根忧悔心没。功行不具退失精勤。于少功德便以为足。于一善根。心生住著。不发起菩萨行不为善知识之所摄护。不为如来之所忆念。是等皆悉不能了知。如是法性如是理趣。如是所行如是所住。若周遍知若种种知。若尽源底若渐趣入。若解说若分别。若证知若获得。皆悉不能。是时文殊师利。为善财童子示教诲已。慰喻令其欢喜踊跃。令得成就阿僧祇法门。得无量大智光明。无量菩萨陀罗尼。无量大愿无量三昧。无量神通无量智慧。皆悉成就。复令得入普贤所行道场之内。既置善财自所住已。文殊师利还摄不现。尔时善财得见三千大千世界微尘等诸善知识。不违其教。增长萨婆若大慈悲藏。以净慧眼普观众生。安住菩萨寂静法门。分别了知诸法境界。入佛甚深大功德海。具解脱道长养精进。为萨婆若修正直心。入于三世甚深法海。随顺诸佛清净法轮。现入诸趣。于一切劫修菩萨行。满足大愿。明净慧光照一切智境。净菩萨根。以净慧光除愚痴翳。照一切法。了达法界一切佛刹及诸众生坏障碍山。住无碍法。具足成就诸地法藏。修习普贤菩萨所行。善财童子。得闻普贤菩萨名号行愿功德诸地。地具地法。地得地次第。地修地住。地境界地持。地共地正道。一心欲见普贤菩萨。<br/>　　尔时善财正念起如来金刚藏道场一切宝莲华藏师子座心。虚空界等心。一切无著心。净一切刹无障碍心。于一切法境界无障碍心。充满一切十方心。得萨婆若境界无量心。庄严道场心。深入分别法海心。教化成就一切众生广大心。于一切劫行菩萨行。究竟如来十力心。尔时善财起是心时。自善根力。佛威神力。普贤菩萨诸善根力。即见十种瑞相。何等为十。所谓见一切净刹庄严菩提。见一切刹无诸恶道。见一切刹净如莲华。见一切刹一切众生身心柔软。见一切刹无量庄严。见一切刹一切众生三十二相庄严其身。见一切刹庄严云覆。见一切刹一切众生成就慈心。见一切刹庄严道场。见一切刹一切众生皆悉修习念佛三昧。是为十。又见十种光相。见一切世界微尘。一一微尘中。放一切如来光明网云。与一切世界微尘等。一一微尘中。放一切佛种种色光。与一切世界微尘等。普照法界。一一微尘中。放一切宝云光明。与一切世界微尘等。普照法界。一一微尘中。放如来光炎轮云。普照法界。一一微尘中。出一切香云。普熏法界。赞叹普贤菩萨诸行一切大愿诸功德海。一一微尘中。放一切日月光云。放普贤菩萨光明。普照法界。一一微尘中。出一切众生等身云。相好庄严。放佛光明普照法界。一一微尘中。出一切菩萨身云。究竟一切行。充满法界。一一微尘中。出一切宝形像云。充满十方一切世界。一一微尘中。出一切如来身云。与一切世界微尘等。普雨一切甘露正法。充满法界。是为十。尔时善财。见十种瑞相已。即作是念。我今必见普贤菩萨。增长善根。究竟菩萨妙行。见一切佛。若见普贤菩萨。得一切智想。一心恭敬。欲见普贤菩萨。尔时善财。即见普贤菩萨在金刚藏道场。于如来前处莲华藏师子之座大众围绕。心如虚空无所染著。除灭障碍净一切刹。以无碍法充满十方。住一切智。入诸法界教化众生。于一切劫行菩萨行。恭敬供养一切诸佛心无退转。于众生中最胜最上。一切世间无能坏者。一切菩萨不能察其智慧境界。具不思议诸妙功德。普观三世等诸如来。尔时善财。见普贤菩萨。一一毛孔放一切世界微尘等光明。普照一切虚空法界等世界。除灭一切众生苦患。悉能长养菩萨善根。一一毛孔出种种香云。普熏十方一切如来及诸眷属。一一毛孔出一切世界微尘等华云。一一毛孔。出一切世界微尘等诸香树云。出众妙香庄严法界。一一毛孔。出一切世界微尘等妙宝衣云。庄严虚空。一一毛孔。出一切世界微尘等种种宝树。充满虚空以为庄严。雨种种宝供佛大众。一一毛孔。出一切世界微尘等色界天身。充满一切法界一切众生界。赞叹菩提。一一毛孔。出一切梵王身云劝请如来转妙法轮。一一毛孔。出一切欲天身云。皆悉护持诸佛法轮。一一毛孔念念中。出一切世界微尘等三世诸佛。充满虚空。无依众生为作归依。一一毛孔念念中。出一切世界微尘等清净佛刹。诸佛菩萨充满其中。教化成就无量众生。一一毛孔念念中出一切世界微尘等净不净佛刹。充满虚空。令染污者皆悉清净。一一毛孔念念中。出一切世界微尘等不净净刹。调伏不净众生。一一毛孔念念中。出一切世界微尘等一切众生身云随顺世间教化众生。一一毛孔念念中。出一切世界微尘等菩萨身云。赞叹诸佛。长养一切众生善根。一一毛孔念念中。出一切世界微尘等初发心菩萨身云。于一切刹示现初发菩提之心。一一毛孔念念中。出一切世界微尘等菩萨身云。于一一刹。赞一切佛功德愿海普贤菩萨所行妙行。一一毛孔念念中。出一切世界微尘等普贤所行。雨甘露法。令一切众生修萨婆若。一一毛孔念念中。出一切世界微尘等佛。初成正觉出兴于世。尔时善财。见如是等不可思议自在神力。见已欢喜踊跃无量。重观普贤一一身分。一一肢节。一一毛孔中。悉见三千大千世界。风轮水轮火轮地轮。大海宝山须弥山王金刚围山。一切舍宅诸妙宫殿众生等类。一切地狱饿鬼畜生阎罗王处。诸天梵王乃至人非人等。欲界色界及无色界。一切劫数。诸佛菩萨教化众生。如是等事皆悉显现。十方一切世界。亦复如是。如此娑婆世界卢舍那如来应供等正觉所现自在力。东方莲华妙德世界贤首佛所显现。神力亦复如是。如贤首佛所。如是东方一切世界一切佛所显现。神力亦复如是。如东方。南西北方四维上下。一切世界一切佛所显现。神力亦复如是。于一切世界一切微尘。一一微尘中。现自在力亦复如是。尔时善财。见普贤菩萨不可思议自在神力。即得十不可坏智慧法门。何等为十。所谓于念念中能以一身遍一切刹。于念念中诣一切佛所。于念念中恭敬供养一切诸佛。于念念中一切佛所闻持正法。得一切佛法轮智波罗蜜门。得不思议佛自在智波罗蜜门。得无尽辩智慧法门。得般若波罗蜜观诸法门。得一切法界海大方便波罗蜜门。得知一切众生欲性智慧波罗蜜门。得普贤所得智慧波罗蜜门。<br/>尔时普贤菩萨。即伸右手。摩善财顶。摩已善财复得一切世界微尘等诸三昧门。一一三昧门。各有一切世界微尘等三昧。以为眷属。一一三昧中。见一切世界微尘等诸如来海。长养一切世界微尘等诸功德。具生萨婆若。满大愿海。安住正道。究竟一切诸菩萨行。发萨婆若勇猛精进。为一切佛光明所照。如此娑婆世界卢舍那佛所。普贤菩萨摩善财顶。令得具足一切世界微尘等三昧门诸妙功德。普贤菩萨。在于十方一切世界诸如来所摩善财顶。所得功德亦复如是。尔时普贤菩萨。告善财言。善男子。汝今见我自在神力奇特事不。答言。唯然已见。此不思议莫能测者。唯除如来。善男子。我于过去不可说不可说世界海微尘等劫。修菩萨行专求菩提。一一劫中。见不可说不可说世界海微尘等佛。修菩提心。一一劫中。于一切世界。设不可说不可说广大施会。给施一切。或施妻子城邑聚落头目髓脑肢节血肉一切身分。不惜寿命。一向专求一切种智。于一一劫。恭敬供养不可说不可说世界海微尘等佛。于彼佛所。出家学道受持正法。未曾生于贪恚痴心。我我所心。乐著生死虚妄之心。轻慢他心。诸障碍心。修不可坏佛菩提心。未曾忘失。善男子。我所修行菩萨诸行。净佛世界。教化众生。长养大悲。供养诸佛及善知识。护持正法。悉舍一切内外诸物。修习世间出世间智。令一切众生背生死苦赞叹一切诸佛功德。如是等事。于不可说不可说劫中演说。劫犹可尽此诸功德不可穷尽。善男子。我得如是功德具力。诸善根力。乐胜法力。修功德力。观察诸法寂灭性力。净慧眼力。佛威神力。诸大愿力。大慈悲力。净通明力。善知识力。得是力故。逮得本性清净法身。三世不坏。又得无上清净色身。超出一切世间。随应化者莫不睹见。游一切刹无处不至。现自在力见者无厌。善男子。汝且观我清净法身。无量劫海行菩萨行之所成就。无量劫中难闻难见。种少善根声闻菩萨犹尚不得闻我名字。况见我身。善男子。若有众生。闻我名者。于阿耨多罗三藐三菩提不复退转。若见若触。若迎送若随行。若见光明若见震动诸佛世界。乃至梦中见闻我者。亦复如是。若思惟念我。若一日一夜。若七日七夜。若半月若一月。若一岁若百岁。若一劫若百劫。乃至不可说不可说世界微尘等劫。若一生念我。若百生。乃至不可说不可说世界微尘等生念我。亦复如是。以如是等世界微尘等诸妙方便。令一切众生发阿耨多罗三藐三菩提心住不退转。善男子。若有众生。闻我修习净佛刹者。必得往生清净世界。若有众生见闻我身。必得生我清净身中。善男子。汝复观我清净法身。尔时善财。于普贤菩萨相好肢节诸毛孔中。见不可说不可说世界海。诸佛充满。一一如来。以不可说不可说大菩萨众。以为眷属。见彼一一如来刹海。所依不同。形色各异。金刚围山。大云弥覆。佛兴世间。所转法轮。如是等事皆悉不同。又见普贤菩萨。于十方刹出一切世界微尘等如来化身。教化众生。令发阿耨多罗三藐三菩提心。尔时善财童子。经由亲近一佛世界微尘等诸善知识。所得功德。于见普贤菩萨所得功德。百分不及一。百千万分乃至算数譬喻所不能及。何以故。善财童子。于念念中入不可说不可说佛世界海。得不可说不可说微尘等诸功德藏。知诸佛海次第兴世。菩萨众海眷属围绕。了众生根。现自在力而化度之。或一世界于一劫中修菩萨行。乃至不可说不可说世界微尘等劫修菩萨行。不此世界没。不彼世界生。而能教化无量无边世界众生。令发阿耨多罗三藐三菩提心。尔时善财童子。能自究竟普贤所行诸大愿海。不久当与一切佛等。一身充满一切世界刹等。身等。行等。正觉等。自在力等。转法轮等。诸辩才等。妙音声等。方便等。无畏力等。佛所住等。大慈悲等。不思议法门自在力等。尔时普贤菩萨。欲重明此义。以偈颂曰。<br/>　　汝等离烦恼　　清净心谛听<br/>　　说佛一切行　　真实波罗蜜<br/>　　超出诸世间　　无上调御士<br/>　　远离烦恼垢　　清净如虚空<br/>　　圆满智慧日　　除灭烦恼闇<br/>　　普照一切法　　安乐诸群生<br/>　　如来无量劫　　时乃出兴世<br/>　　譬如优昙华　　难见难值遇<br/>　　普为诸群萌　　苦行无量劫<br/>　　随顺诸世间　　其心无染著<br/>　　时诸菩萨众　　既闻普贤教<br/>　　敬心听如来　　自在真实义<br/>　　普贤真佛子　　究竟一切行<br/>　　常为佛所叹　　言必不虚妄<br/>　　普贤功德华　　不染三界法<br/>　　劝发大众听　　无尽智慧海<br/>　　诸佛微妙智　　清净如虚空<br/>　　明了一切行　　其心无所著<br/>　　一念悉了达　　三世一切法<br/>　　善知众生根　　随其所应化<br/>　　众生心烦恼　　诸业善不善<br/>　　所乐皆悉知　　而为说正法<br/>　　或见如来坐　　充满十方界<br/>　　众生罪所障　　虽近而不见<br/>　　或见初发心　　远离诸放逸<br/>　　无量无数劫　　修习菩萨行<br/>　　或闻诸最胜　　妙音演说法<br/>　　罪垢众生等　　不闻佛名号<br/>　　或见大菩萨　　充满三千界<br/>　　究竟普贤行　　如来为说法<br/>　　或见卢舍那　　无量无数劫<br/>　　严净此世界　　得成最正觉<br/>　　或见贤首佛　　普贤大菩萨<br/>　　斯等悉充满　　莲华妙德刹<br/>　　或见阿弥陀　　观世音菩萨<br/>　　灌顶授记者　　充满诸法界<br/>　　或见阿閦佛　　香象大菩萨<br/>　　斯等悉充满　　妙乐严净刹<br/>　　或见月慧佛　　金幢大菩萨<br/>　　斯等悉充满　　明净镜妙刹<br/>　　或见日藏佛　　智灌大菩萨<br/>　　斯等悉充满　　清净光明刹<br/>　　或见十方界　　诸佛放光明<br/>　　为众转法轮　　除灭愚痴闇<br/>　　或见一毛孔　　不可说佛刹<br/>　　诸佛庄严身　　佛子众围绕<br/>　　为转正法轮　　度脱诸群生<br/>　　或于一毛孔　　普见诸佛子<br/>　　无数亿劫中　　修习菩萨行<br/>　　或于一一尘　　悉见无量刹<br/>　　或净或垢秽　　诸行业所起<br/>　　或见卢舍那　　于彼转法轮<br/>　　显现自在力　　方便入涅槃<br/>　　观察众生类　　一切业烦恼<br/>　　显现自在力　　化之令解脱<br/>　　如是诸法王　　十方世界中<br/>　　显现自在力　　我今说少分<br/>　　或见释迦文　　初成等正觉<br/>　　饶益诸群生　　一切莫能测<br/>　　或见为菩萨　　供养一切佛<br/>　　或住童子地　　显现自在力<br/>　　或见行施戒　　忍辱勤精进<br/>　　深入诸禅定　　住慧方便地<br/>　　或见究竟住　　一切种智地<br/>　　三昧陀罗尼　　出生诸通明<br/>　　或见无量劫　　修习菩萨行<br/>　　逮得不退转　　甘露灌顶记<br/>　　或见为梵身　　帝释四天王<br/>　　刹利婆罗门　　示现此等身<br/>　　或见从兜率　　命终降神生<br/>　　或见住宫殿　　舍欲而出家<br/>　　或见坐道场　　降魔成正觉<br/>　　转净妙法轮　　涅槃后起塔<br/>　　或见无量寿　　最胜天人尊<br/>　　为授灌顶记　　成无上导师<br/>　　或见十力尊　　教化已周讫<br/>　　般涅槃已来　　无量无数劫<br/>　　或见论师月　　现处梵王宫<br/>　　亦现大自在　　魔王宫殿中<br/>　　或见兜率宫　　诸天众围绕<br/>　　为彼说正法　　悉令大欢喜<br/>　　或见处夜摩　　帝释四天王<br/>　　诸龙夜叉王　　八部宫殿中<br/>　　定光如来所　　供养得授记<br/>　　如是等方便　　教化诸群生<br/>　　光明身寿命　　净慧及眷属<br/>　　教化威仪声　　皆悉不可数<br/>　　见佛同众生　　或身如须弥<br/>　　或现跏趺坐　　充满于世界<br/>　　或见光一寻　　或百千由旬<br/>　　或现照法界　　或照一切刹<br/>　　或现寿百岁　　百千万亿岁<br/>　　无量那由他　　不可思议劫<br/>　　无碍清净慧　　一念知三世<br/>　　悉从因缘起　　而实无自性<br/>　　一刹成正觉　　普现诸世界<br/>　　能现一世界　　而作无量刹<br/>　　示现无量刹　　而为一世界<br/>　　安住无上道　　具足无畏力<br/>　　无碍智慧转　　十二行法轮<br/>　　知苦习尽道　　十二支缘起<br/>　　四辩无碍智　　演说一切法<br/>　　无我无我所　　亦无有自性<br/>　　无生亦无灭　　无来亦无去<br/>　　皆悉如虚空　　而不坏诸业<br/>　　如来为众生　　方便分别说<br/>　　转此法轮时　　震动一切刹<br/>　　大海金刚山　　无有恐怖者<br/>　　如来一音说　　各随所应解<br/>　　灭诸烦恼垢　　令住萨婆若<br/>　　如来一音说　　或闻施戒忍<br/>　　精进禅智慧　　慈悲及喜舍<br/>　　四念四正勤　　如意诸根力<br/>　　觉道止观念　　神通诸法门<br/>　　如来一音说　　八部人非人<br/>　　梵释四天王　　随类音声解<br/>　　若多贪恚痴　　憍慢悭嫉结<br/>　　八万四千垢　　各闻对治法<br/>　　未修净业者　　闻说十善道<br/>　　已修施戒者　　闻说般涅槃<br/>　　染著于生死　　懈怠诸群生<br/>　　闻说解脱门　　除灭生死苦<br/>　　少欲知足者　　乐处于闲静<br/>　　如是等众生　　闻说二乘音<br/>　　或修广大心　　具诸功德藏<br/>　　亲近诸佛者　　闻说大乘声<br/>　　或有一世界　　闻说一乘音<br/>　　或二三四五　　乃至无量乘<br/>　　智慧行有异　　解脱无差别<br/>　　犹如虚空性　　无有若干相<br/>　　如来微妙音　　其性亦如是<br/>　　随所应化者　　所闻各不同<br/>　　佛以过去行　　得一微妙音<br/>　　无心于彼此　　而能应一切<br/>　　佛口放妙光　　八万四千数<br/>　　普照诸世界　　除灭众烦恼<br/>　　具足智功德　　三种顺众生<br/>　　离世如虚空　　常现于世间<br/>　　虽复随世现　　生老病死苦<br/>　　或复现住寿　　其性如虚空<br/>　　如来分别知　　一切众生类<br/>　　诸根及性欲　　令住萨婆若<br/>　　诸佛尊导师　　示入于大众<br/>　　随其所应化　　善现威仪法<br/>　　为诸声闻现　　出家威仪法<br/>　　常乐修寂灭　　无余涅槃证<br/>　　婆罗门众中　　示现羸老身<br/>　　萦发而苦行　　语论无穷尽<br/>　　服气或断食　　五热以炙身<br/>　　如是现苦行　　降伏诸异学<br/>　　或持异道戒　　善算多方术<br/>　　星历地动相　　种种众生相<br/>　　深入诸禅定　　三昧及解脱<br/>　　种种现嬉戏　　令得萨婆若<br/>　　示现乐衣服　　种种庄严身<br/>　　勇健善兵法　　降伏刹利故<br/>　　现知治正法　　时节诸义利<br/>　　软语摄众生　　降伏大臣故<br/>　　或诣四天王　　八部鬼神所<br/>　　方便为说法　　皆令大欢喜<br/>　　或现为帝释　　安住善法堂<br/>　　诸天众围绕　　为彼演说法<br/>　　夜摩或兜率　　化乐化自在<br/>　　梵王至净居　　为彼演说法<br/>　　如是现无数　　种种威仪法<br/>　　无量方便力　　度脱诸群生<br/>　　譬如工幻师　　能现种种事<br/>　　佛为化众生　　示现种种身<br/>　　如月游虚空　　睹者谓增损<br/>　　影现诸河池　　映蔽萤火光<br/>　　如来净智月　　示现有增损<br/>　　处于直心水　　映蔽二乘光<br/>　　譬如深大海　　珍宝不可尽<br/>　　于中悉显现　　众生形类像<br/>　　甚深因缘海　　功德宝无尽<br/>　　清净法身中　　无像而不现<br/>　　譬如明净日　　照除世间闇<br/>　　如来净智日　　悉除三世闇<br/>　　如龙兴庆云　　普雨于一切<br/>　　身心不降雨　　除热得清凉<br/>　　如来亦如是　　兴起大悲云<br/>　　普雨甘露法　　灭除三毒火<br/>　　此法亦不从　　如来身心出<br/>　　如来净法身　　三界无伦匹<br/>　　超出诸世间　　非有亦非无<br/>　　其实无所依　　不去而遍至<br/>　　譬如梦所见　　亦如空中华<br/>　　非色非无色　　非相非无相<br/>　　非有亦非无　　其性如虚空<br/>　　如海摩尼宝　　能出种种宝<br/>　　众生诸光明　　而光无所有<br/>　　导师亦如是　　虽有而非有<br/>　　不于一处中　　积集功德宝<br/>　　大仙现虚空　　如自性实际<br/>　　涅槃离欲灭　　皆悉是一性<br/>　　众生心微尘　　海水滴可数<br/>　　虚空亦可量　　佛德说无尽<br/>　　闻此法欢喜　　信心无疑者<br/>　　速成无上道　　与诸如来等</p>
      <p>　　华严经梵本凡十万偈。昔道人支法领。从于阗国得此三万六千偈。以晋义熙十四年岁次鹑火三月十日。于扬州司空谢石所立道场寺。请天竺禅师佛度跋陀罗。手执梵文译梵为晋沙门释法业亲从笔受。时吴郡内史孟顗右卫将军褚叔度为檀越。至元熙二年六月十日出讫。</p>
      <div class="jw-bottom">
       <li><a href="0083-05.htm">上一部：乾隆大藏经·大乘华严部·大方广佛华严经六十卷（第四十一卷～第五十卷）</a>
      <li><a href="0084-01.htm">下一部：乾隆大藏经·大乘华严部·大方广佛华严经八十卷（第一卷～第十卷）</a></li></div></div>
     <div class="bottom-bt">乾隆大藏经·大乘华严部·大方广佛华严经六十卷</div></span></body></html>