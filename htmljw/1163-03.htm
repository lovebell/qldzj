<!DOCTYPE HTML PUBLIC"-//W3C//DTD HTML 4.0 Transitional//EN">
<html>

<head>
<title>第1163-03部～大智度论一百卷（第四十一卷～第六十卷）</title>
<meta http-equiv="Content-Type" content="text/html; charset=utf-8" />
<meta content="Microsoft FrontPage 4.0" name="GENERATOR">
<meta name="ProgId" content="FrontPage.Editor.Document">
<meta name="viewport" content="width=device-width, initial-scale=1" />
<link href="../class/jw.css" rel="stylesheet" type="text/css">
<SCRIPT type=text/javaScript>
function doZoom(size){
document.getElementById('zoom').style.fontSize=size+'px'}
</SCRIPT>
</head>

<body>
<span id="zoom">

<a name="MENU-top"></a>

<div class="top-bt">
<div class="top-left">大乘论·第1163部</div>
<div class="top-center">大智度论一百卷（第四十一卷～第六十卷）</div>
<div class="top-right">龙树菩萨造姚秦三藏法师鸠摩罗什译</div></div>
<div class=top-bm>
<div class=bm-bt><div class=bm-jbt>· 经名 · 卷数 · 跋序</li></div><div class=bm-jbt-left><div class=bm-jbtbm>· 品名 · 品数 · 译作者</li></div>
<div class=bm-zt>字体：<A href="javascript:doZoom(18)">大</A> <A href="javascript:doZoom(16)">中</A> <A href="javascript:doZoom(15)">小</A></div></div></div>
<div class=bm-bt><div class=bm-jbt><a href="1163-03.htm#j1163-03-1">大智度论卷第四十一</a></div><div class=bm-jbt-left>
<div class=bm-jbtbm><a href="1163-03.htm#j1163-03-2">释三假品第七</a></div>
<div class=bm-jbtbm><a href="1163-03.htm#j1163-03-3">释劝学品第八</a></div>
</div></div><div class=bm-bt><div class=bm-jbt><a href="1163-03.htm#j1163-03-4">大智度论卷第四十二</a></div><div class=bm-jbt-left>
<div class=bm-jbtbm><a href="1163-03.htm#j1163-03-5">释集散品第九</a></div>
</div></div><div class=bm-bt><div class=bm-jbt><a href="1163-03.htm#j1163-03-6">大智度论卷第四十三</a></div><div class=bm-jbt-left>
<div class=bm-jbtbm><a href="1163-03.htm#j1163-03-7">释集散品第九之余</a></div>
<div class=bm-jbtbm><a href="1163-03.htm#j1163-03-8">释行相品第十</a></div>
</div></div><div class=bm-bt><div class=bm-jbt><a href="1163-03.htm#j1163-03-9">大智度论卷第四十四</a></div><div class=bm-jbt-left>
<div class=bm-jbtbm><a href="1163-03.htm#j1163-03-10">释幻人无作品第十一（经作幻人品）</a></div>
<div class=bm-jbtbm><a href="1163-03.htm#j1163-03-11">释句义品第十二</a></div>
</div></div><div class=bm-bt><div class=bm-jbt><a href="1163-03.htm#j1163-03-12">大智度论卷第四十五</a></div><div class=bm-jbt-left>
<div class=bm-jbtbm><a href="1163-03.htm#j1163-03-13">释摩诃萨品第十三（经作金刚品）</a></div>
<div class=bm-jbtbm><a href="1163-03.htm#j1163-03-14">释断见品第十四（经作断诸见品）</a></div>
<div class=bm-jbtbm><a href="1163-03.htm#j1163-03-15">释富楼那品第十五</a></div>
</div></div><div class=bm-bt><div class=bm-jbt><a href="1163-03.htm#j1163-03-16">大智度论卷第四十六</a></div><div class=bm-jbt-left>
<div class=bm-jbtbm><a href="1163-03.htm#j1163-03-17">释乘乘品第十六（经作乘大乘品）</a></div>
<div class=bm-jbtbm><a href="1163-03.htm#j1163-03-18">释庄严品第十七</a></div>
<div class=bm-jbtbm><a href="1163-03.htm#j1163-03-19">释摩诃衍品第十八（经作问乘品）</a></div>
</div></div><div class=bm-bt><div class=bm-jbt><a href="1163-03.htm#j1163-03-20">大智度论卷第四十七</a></div><div class=bm-jbt-left>
<div class=bm-jbtbm><a href="1163-03.htm#j1163-03-21">释摩诃衍品第十八之余</a></div>
</div></div><div class=bm-bt><div class=bm-jbt><a href="1163-03.htm#j1163-03-22">大智度论卷第四十八</a></div><div class=bm-jbt-left>
<div class=bm-jbtbm><a href="1163-03.htm#j1163-03-23">释四念处品第十九（经作广乘品）</a></div>
</div></div><div class=bm-bt><div class=bm-jbt><a href="1163-03.htm#j1163-03-24">大智度论卷第四十九</a></div><div class=bm-jbt-left>
<div class=bm-jbtbm><a href="1163-03.htm#j1163-03-25">释发趣品第二十</a></div>
</div></div><div class=bm-bt><div class=bm-jbt><a href="1163-03.htm#j1163-03-26">大智度论卷第五十</a></div><div class=bm-jbt-left>
<div class=bm-jbtbm><a href="1163-03.htm#j1163-03-27">释发趣品第二十之余</a></div>
<div class=bm-jbtbm><a href="1163-03.htm#j1163-03-28">释出到品第二十一</a></div>
</div></div><div class=bm-bt><div class=bm-jbt><a href="1163-03.htm#j1163-03-29">大智度论卷第五十一</a></div><div class=bm-jbt-left>
<div class=bm-jbtbm><a href="1163-03.htm#j1163-03-30">释胜出品第二十二</a></div>
<div class=bm-jbtbm><a href="1163-03.htm#j1163-03-31">释含受品第二十三</a></div>
</div></div><div class=bm-bt><div class=bm-jbt><a href="1163-03.htm#j1163-03-32">大智度论卷第五十二</a></div><div class=bm-jbt-left>
<div class=bm-jbtbm><a href="1163-03.htm#j1163-03-33">释会宗品第二十四</a></div>
<div class=bm-jbtbm><a href="1163-03.htm#j1163-03-34">释十无品第二十五</a></div>
</div></div><div class=bm-bt><div class=bm-jbt><a href="1163-03.htm#j1163-03-35">大智度论卷第五十三</a></div><div class=bm-jbt-left>
<div class=bm-jbtbm><a href="1163-03.htm#j1163-03-36">释无生三观品第二十六（经作无生品）</a></div>
</div></div><div class=bm-bt><div class=bm-jbt><a href="1163-03.htm#j1163-03-37">大智度论卷第五十四</a></div><div class=bm-jbt-left>
<div class=bm-jbtbm><a href="1163-03.htm#j1163-03-38">释天主品第二十七</a></div>
</div></div><div class=bm-bt><div class=bm-jbt><a href="1163-03.htm#j1163-03-39">大智度论卷第五十五</a></div><div class=bm-jbt-left>
<div class=bm-jbtbm><a href="1163-03.htm#j1163-03-40">释如幻品第二十八（经作幻听品）</a></div>
<div class=bm-jbtbm><a href="1163-03.htm#j1163-03-41">释散华品第二十九</a></div>
</div></div><div class=bm-bt><div class=bm-jbt><a href="1163-03.htm#j1163-03-42">大智度论卷第五十六</a></div><div class=bm-jbt-left>
<div class=bm-jbtbm><a href="1163-03.htm#j1163-03-43">释三叹品第三十</a></div>
<div class=bm-jbtbm><a href="1163-03.htm#j1163-03-44">释灭诤品第三十一（经作现灭诤品）</a></div>
</div></div><div class=bm-bt><div class=bm-jbt><a href="1163-03.htm#j1163-03-45">大智度论卷第五十七</a></div><div class=bm-jbt-left>
<div class=bm-jbtbm><a href="1163-03.htm#j1163-03-46">释大明品第三十二（经作宝塔大明品）</a></div>
<div class=bm-jbtbm><a href="1163-03.htm#j1163-03-47">释述诚品第三十三</a></div>
</div></div><div class=bm-bt><div class=bm-jbt><a href="1163-03.htm#j1163-03-48">大智度论卷第五十八</a></div><div class=bm-jbt-left>
<div class=bm-jbtbm><a href="1163-03.htm#j1163-03-49">释劝持品第三十四</a></div>
<div class=bm-jbtbm><a href="1163-03.htm#j1163-03-50">释梵志品第三十五（经作遣异品）</a></div>
<div class=bm-jbtbm><a href="1163-03.htm#j1163-03-51">释尊导品第三十六（经作阿难称誉品）</a></div>
</div></div><div class=bm-bt><div class=bm-jbt><a href="1163-03.htm#j1163-03-52">大智度论卷第五十九</a></div><div class=bm-jbt-left>
<div class=bm-jbtbm><a href="1163-03.htm#j1163-03-53">释舍利品第三十七</a></div>
</div></div><div class=bm-bt><div class=bm-jbt><a href="1163-03.htm#j1163-03-54">大智度论卷第六十</a></div><div class=bm-jbt-left>
<div class=bm-jbtbm><a href="1163-03.htm#j1163-03-55">释十善品第三十八</a></div></div></div></div>
<div class="jwzw">
<div class="jwbt-box"><div class="jwbt"><a name=j1163-03-1><a href="1163-03.htm#MENU-top">大智度论卷第四十一</div></a></a>
<div class="jwbtbm"><a name=j1163-03-2><a href="1163-03.htm#MENU-top">释三假品第七</div></div></a></a>
<p>　　【经】尔时，佛告慧命须菩提：“汝当教诸菩萨摩诃萨般若波罗蜜，如诸菩萨摩诃萨，所应成就般若波罗蜜！”<br>
      　　即时诸菩萨摩诃萨，及声闻大弟子，诸天等作是念：“慧命须菩提自以智慧力，当为诸菩萨摩诃萨说般若波罗蜜耶？为是佛力？”<br>
      　　慧命须菩提知诸菩萨摩诃萨、大弟子、诸天心所念，语慧命舍利弗：“敢佛弟子所说法，所教授，皆是佛力。佛所说法，法相不相违背；是善男子学是法，得证此法，佛说如灯。舍利弗，一切声闻、辟支佛，实无力能为菩萨摩诃萨说般若波罗蜜。”<br>
      　　尔时，慧命须菩提白佛言：“世尊所说菩萨、菩萨字，何等法名菩萨？世尊，我等不见是法名菩萨，云何教菩萨般若波罗蜜？”<br>
      　　佛告须菩提：“般若波罗蜜，亦但有名字，名为般若波罗蜜；菩萨、菩萨字，亦但有名字；是名字不在内，不在外，不在中间。须菩提，譬如说我名，和合故有；是我名，不生不灭，但以世间名字故说。如众生、寿命、生者、养育、众数、人、作者、使作者、起者，使起者、受者、使受者、知者、见者等，和合法故有，是诸名，不生不灭，但以世间名字故说。般若波罗蜜、菩萨、菩萨字亦如是，皆和合故有，是亦不生不灭，但以世间名字故说。须菩提，譬如身和合故有，是亦不生不灭，但以世间名字故说。须菩提，譬如色、受、想、行、识，亦和合故有，是亦不生不灭，但以世间名字故说。须菩提，般若波罗蜜、菩萨、菩萨字亦如是，皆是和合故有，是亦不生不灭，但以世间名字故说。须菩提，譬如眼，和合故有，是亦不生不灭，但以世间名字故说，是眼不在内，不在外，不在中间；耳、鼻、舌、身、意，和合故有，是亦不生不灭，但以世间名字故说；色乃至法亦如是。眼界和合故有，是亦不生不灭，但以世间名字故说；乃至意识界亦如是。须菩提，般若波罗蜜、菩萨、菩萨字亦如是，皆和合故有，是亦不生不灭，但以世间名字故说；是名字不在内，不在外，不在中间。须菩提，譬如内身，名为头，但有名字，项、肩、臂、脊、肋、髀、膊、脚，是和合故有；是法及名字，亦不生不灭，但以名字故说；是名字亦不在内，不在外，不在中间。须菩提，般若波罗蜜、菩萨、菩萨字亦如是，皆和合故有，但以名字故说；是亦不生不灭，不在内，不在外，不在中间。须菩提，譬如外物，草、木、枝、叶、茎、节，是一切但以名字故说；是法及名字，亦不生不灭，非内非外，非中间住。须菩提，般若波罗蜜、菩萨、菩萨字亦如是，皆和合故有；是法及名字，亦不生不灭，非内非外，非中间住。须菩提，譬如过去诸佛，名和合故有，是亦不生不灭，但以名字说；是亦非内非外，非中间住；般若波罗蜜、菩萨、菩萨字亦如是。须菩提，譬如梦、响、影、幻、焰、佛所化，皆是和合故有，但以名字说，是法及名字，不生不灭，非内非外，非中间住；般若波罗蜜、菩萨、菩萨字亦如是。如是，须菩提，菩萨摩诃萨行般若波罗蜜，名假施设、受假施设、法假施设，如是应当学！”<br>
      　　【论】问曰：佛既不自说，诸菩萨摩诃萨福德智慧利根，胜诸声闻，何以故命须菩提令说？<br>
      　　答曰：先舌相中，已有二因缘故，使须菩提说。复次，佛威德尊重，畏敬心故，不敢问佛，畏不自尽。<br>
      　　复次，佛知众中心所疑，众人敬难佛故，不敢发问。所以者何？众生见佛身过须弥山，舌覆三千大千世界，身出种种无量光明。是时众会，心皆惊怖，不敢发问，各各自念：“我当云何从佛闻法？”以是故，佛命须菩提，令为众人说法；言汝所说者，皆是佛力，如经中说。<br>
      　　复次，般若波罗蜜有二种：一者、共声闻、菩萨合说，二者、但与诸法身菩萨说。为杂说故，命须菩提为首，及弥勒、舍利弗、释提桓因。尔时，众会闻佛命须菩提令说，心皆惊疑。<br>
      　　须菩提知众人心，告舍利弗等言：一切声闻所说所知，皆是佛力。我等当承佛威神，为众人说，譬如传语人。所以者何？佛所说法，法相不相违背。是弟子等学是法作证，敢有所说，皆是佛力；我等所说，即是佛说。所以者何？现在佛前说，我等虽有智慧眼，不值佛法，则无所见；譬如夜行险道，无人执灯，必不得过。佛亦如是，若不以智慧灯照我等者，则无所见。又告舍利弗：一切声闻、辟支佛，实无力能为诸菩萨说般若波罗蜜，况我一人？所以者何？菩萨智慧甚深，问答玄远；诸余浅近法，于菩萨边说犹难，何况深法！如人能食一斛饭，从有一斗者索，欲以除饥，是不能除。以是故说声闻、辟支佛，无力能为菩萨说般若。须菩提大明菩萨尊贵，佛亦然可。今须菩提欲于实相法中说，是故言：一切法中求菩萨不可得，菩萨不可得故，字亦不可得；菩萨、菩萨字不可得故，般若波罗蜜亦不可得。是三事不可得故，我云何当教菩萨般若波罗蜜？<br>
      　　问曰：佛命须菩提为诸菩萨说般若，而须菩提言无菩萨，与佛相反，佛何以同之？<br>
      　　答曰：有二种说：一者、著心说，二者、不著心说。今须菩提以不著心说空，佛不诃之！<br>
      　　复次，须菩提常行空三昧，知诸法空故。佛告须菩提，为诸菩萨说般若波罗蜜，而菩萨毕竟空，是故须菩提惊言：云何有菩萨？佛即述成：菩萨如是从发心已来，乃至佛道，皆毕竟空故不可得；若如是教者，是即教菩萨般若波罗蜜。<br>
      　　复次，凡有二法：一者、名字，二者、名字义。如火能照、能烧是其义，照是造色，烧是火大，是二法和合名为火。若离是二法有火，更应有第三用；除烧、除照更无第三业，以是故知二法和合，假名为火。是火名不在二法内。何以故？是法二，火是一，一不为二，二不为一。义以名二法不相合。所以者何？若二法合，说火时应烧口；若离，索火应得水！如是等因缘，知不在内。若火在二法外，闻火名，不应二法中生火想。若在两中间，则无依止处。一切有为法，无有依止处；若在中间，则不可知！以是故火不在三处，但有假名。菩萨亦如是，二法和合名菩萨，所谓名、色。色事异，名事异，若定有菩萨，应更有第三事；而无有事，则知假名是菩萨。菩萨名亦如是，不在内，不在外，不在两中间。是中佛说譬喻。如五众和合故名为我，实我不可得；众生乃至知者、见者，皆是五众因缘和合生假名法；是诸法实不生不灭，世间但用名字说。菩萨、菩萨字、般若波罗蜜亦如是，皆是因缘和合假名法。是中佛更说譬喻。有人言：“但五众和合有众生，而众生空，但有五众法。”佛言众生空，五众亦和合故假名字有；十二处、十八界，亦如是。<br>
      　　复次，菩萨有二种：一者、坐禅，二者、诵经。坐禅者，常观身、骨等诸分和合故名为身，即以所观为譬喻，言头骨分和合故名为头，脚骨分和合故名为脚，头、脚、骨等和合故名为身；一一推寻，皆无根本。所以者何？此是常习常观故，以为譬喻。不坐禅者，以草、木、枝、叶、华、实为喻。如过去诸佛，亦但有名字，用是名字可说。十譬喻亦但有名字，菩萨义亦如是。十喻义，如先说。菩萨应如是学三种波罗聂提：五众等法，是名法波罗聂提。五众因缘和合故名为众生，诸骨和合故名为头骨；如根、茎、枝、叶和合故名为树；是名受波罗聂提。用是名字，取二法相，说是二种，是为名字波罗聂提。<br>
      　　复次，众微尘法和合故，有粗法生；如微尘和合故有粗色，是名法波罗聂提。从法有法故，是粗法和合有名字生；如能照、能烧，有火名字生；名色有故为人，名色是法，人是假名，是为受波罗聂提；取色取名，故名为受。多名字边，更有名字，如梁、椽、瓦等名字边，更有屋名字生；如树枝、树叶名字边，有树名生，是为名字波罗聂提。行者先坏名字波罗聂提，到受波罗聂提；次破受波罗聂提，到法波罗聂提；破法波罗聂提，到诸法实相中。诸法实相，即是诸法，及名字空般若波罗蜜。</p>
      <p>　　【经】“复次，须菩提，菩萨摩诃萨行般若波罗蜜，不见色名字是常，不见受、想、行、识名字是常，不见色名字无常，不见受、想、行、识名字无常；不见色名字乐，不见色名字苦；不见色名字我，不见色名字无我；不见色名字空，不见色名字无相，不见色名字无作；不见色名字寂灭；不见色名字垢，不见色名字净；不见色名字生，不见色名字灭；不见色名字内，不见色名字外，不见色名字中间住；受、想、行、识亦如是。眼色、眼识、眼触、眼触因缘生诸受，乃至意法、意识、意触、意触因缘生诸受，亦如是。何以故？菩萨摩诃萨行般若波罗蜜，般若波罗蜜字、菩萨、菩萨字，有为性中亦不见，无为性中亦不见；菩萨摩诃萨行般若波罗蜜，是法皆不作分别。是菩萨行般若波罗蜜，住不坏法中，修四念处时，不见般若波罗蜜，不见般若波罗蜜字，不见菩萨，不见菩萨字；乃至修十八不共法时，不见般若波罗蜜，不见般若波罗蜜字，不见菩萨，不见菩萨字。菩萨摩诃萨如是行般若波罗蜜时，但知诸法实相；诸法实相者，无垢无净。如是，须菩提，菩萨摩诃萨行般若波罗蜜时，当作是知名字假施设；知假名字已，不著色，不著受、想、行、识；不著眼乃至意；不著色乃至法；不著眼识乃至不著意识；不著眼触乃至不著意触，不著眼触因缘生受若苦、若乐、若不苦不乐，乃至不著意触因缘生受若苦、若乐、若不苦不乐；不著有为性，不著无为性，不著檀波罗蜜、尸罗波罗蜜、羼提波罗蜜、毗梨耶波罗蜜、禅波罗蜜、般若波罗蜜；不著三十二相，不著菩萨身；不著菩萨肉眼，乃至不著佛眼；不著智波罗蜜，不著神通波罗蜜；不著内空，乃至不著无法有法空；不著成就众生，不著净佛世界，不著方便法。何以故？是诸法无著者、无著法、无著处，皆无故。如是，须菩提，菩萨摩诃萨行般若波罗蜜时，不著一切法，便增益檀波罗蜜、尸罗波罗蜜、羼提波罗蜜、毗梨耶波罗蜜、禅波罗蜜、般若波罗蜜，入菩萨位，得阿鞞跋致地，具足菩萨神通；游一佛国，至一佛国，成就众生，恭敬、尊重、赞叹诸佛；为净佛世界，为见诸佛供养；供养之具，善根成就，随意悉得；亦闻诸佛所说法，闻已乃至阿耨多罗三藐三菩提，终不忘失，得诸陀罗尼门、诸三昧门。如是，须菩提，菩萨摩诃萨行般若波罗蜜时，当知诸法名假施设！<br>
      　　“须菩提，于汝意云何？色，是菩萨不？受、想、行、识，是菩萨不？”<br>
      　　“不也，世尊。”<br>
      　　“眼、耳、鼻、舌、身、意，是菩萨不？”<br>
      　　“不也，世尊。”<br>
      　　“色、声、香、味、触、法，是菩萨不？”<br>
      　　“不也，世尊。”<br>
      　　“眼识乃至意识，是菩萨不？”<br>
      　　“不也，世尊。”<br>
      　　“须菩提，于汝意云何？地种，是菩萨不？”<br>
      　　“不也，世尊。”<br>
      　　“水、火、风、空、识种，是菩萨不？”<br>
      　　“不也，世尊。”<br>
      　　“于须菩提意云何？无明，是菩萨不？”<br>
      　　“不也，世尊。”<br>
      　　“乃至老死，是菩萨不？”<br>
      　　“不也，世尊。”<br>
      　　“于须菩提意云何？离色，是菩萨不？”<br>
      　　“不也，世尊。”<br>
      　　“乃至离老死，是菩萨不？”<br>
      　　“不也，世尊。”<br>
      　　“须菩提，于汝意云何？色如相，是菩萨不？”<br>
      　　“不也，世尊。”<br>
      　　“乃至老死如相，是菩萨不？”<br>
      　　“不也，世尊。”<br>
      　　“离色如相乃至离老死如相，是菩萨不？”<br>
      　　“不也，世尊。”<br>
      　　佛告须菩提：“汝观何等义，言色非菩萨，乃至老死非菩萨；离色非菩萨，乃至离老死非菩萨；色如相非菩萨，乃至老死如相非菩萨；离色如相非菩萨，乃至离老死如相非菩萨？”<br>
      　　须菩提言：“世尊，众生毕竟不可得，何况当是菩萨？色不可得，何况色、离色、色如、离色如，是菩萨？乃至老死不可得，何况老死、离老死，老死如、离老死如，是菩萨？”<br>
      　　佛告须菩提：“善哉！善哉！如是，须菩提，菩萨摩诃萨，众生不可得故，般若波罗蜜不可得，当作是学！<br>
      　　“于须菩提意云何？色，是菩萨义不？”<br>
      　　“不也，世尊。”<br>
      　　“受、想、行、识，是菩萨义不？”<br>
      　　“不也，世尊。”<br>
      　　“于须菩提意云何？色常，是菩萨义不？”<br>
      　　“不也，世尊。”<br>
      　　“受、想、行、识常，是菩萨义不？”<br>
      　　“不也，世尊。”<br>
      　　“色无常，是菩萨义不？”<br>
      　　“不也，世尊。”<br>
      　　“受、想、行、识无常，是菩萨义不？”<br>
      　　“不也，世尊。”<br>
      　　“色乐，是菩萨义不？”<br>
      　　“不也，世尊。”<br>
      　　“受、想、行、识乐，是菩萨义不？”<br>
      　　“不也，世尊。”<br>
      　　“色苦，是菩萨义不？”<br>
      　　“不也，世尊。”<br>
      　　“受、想、行、识苦，是菩萨义不？”<br>
      　　“不也，世尊。”<br>
      　　“色我，是菩萨义不？”<br>
      　　“不也，世尊。”<br>
      　　“受、想、行、识我，是菩萨义不？”<br>
      　　“不也，世尊。”<br>
      　　“色非我，是菩萨义不？”<br>
      　　“不也，世尊。”<br>
      　　“受、想、行、识非我，是菩萨义不？”<br>
      　　“不也，世尊。”<br>
      　　“于须菩提意云何？色空，是菩萨义不？”<br>
      　　“不也，世尊。”<br>
      　　“受、想、行、识空，是菩萨义不？”<br>
      　　“不也，世尊。”<br>
      　　“色非空，是菩萨义不？”<br>
      　　“不也，世尊。”<br>
      　　“受、想、行、识非空，是菩萨义不？”<br>
      　　“不也，世尊。”<br>
      　　“色相，是菩萨义不？”<br>
      　　“不也，世尊。”<br>
      　　“受、想、行、识相，是菩萨义不？”<br>
      　　“不也，世尊。”<br>
      　　“色无相，是菩萨义不？”<br>
      　　“不也，世尊。”<br>
      　　“受、想、行、识无相，是菩萨义不？”<br>
      　　“不也，世尊。”<br>
      　　“色作，是菩萨义不？”<br>
      　　“不也，世尊。”<br>
      　　“受、想、行、识作，是菩萨义不？”<br>
      　　“不也，世尊。”<br>
      　　“色无作，是菩萨义不？”<br>
      　　“不也，世尊。”<br>
      　　“受、想、行、识无作，是菩萨义不？”<br>
      　　“不也，世尊，乃至老死亦如是。”<br>
      　　佛告须菩提：“汝观何等义，言色，非菩萨义？受、想、行、识，非菩萨义？乃至色、受、想、行、识无作，非菩萨义？乃至老死亦如是！”<br>
      　　须菩提白佛言：“世尊，色，毕竟不可得，何况无色，是菩萨义？受、想、行、识，亦如是。世尊，色常，毕竟不可得，何况色无常，是菩萨义？乃至识，亦如是。世尊，色乐，毕竟不可得，何况色苦，是菩萨义？乃至识，亦如是。世尊，色我，毕竟不可得，何况色非我，是菩萨义？乃至识，亦如是。世尊，色有，毕竟不可得，何况色空，是菩萨义？乃至识，亦如是。世尊，色相，毕竟不可得，何况色无相，是菩萨义？乃至识，亦如是。世尊，色作，毕竟不可得，何况色无作，是菩萨义？乃至识，亦如是。”<br>
      　　佛告须菩提：“善哉！善哉！如是，须菩提，菩萨摩诃萨行般若波罗蜜，色义不可得，受、想、行、识义，乃至无作义，不可得，当作是学般若波罗蜜！须菩提，汝言我不见是法名菩萨。须菩提，诸法不见诸法，诸法不见法性，法性不见诸法。法性不见地种，地种不见法性，乃至识种不见法性，法性不见识种；法性不见眼、色、眼识性，眼、色、眼识性不见法性，乃至法性不见意、法、意识性，意、法、意识性不见法性。须菩提，有为性不见无为性，无为性不见有为性。何以故？离有为不可说无为，离无为不可说有为。如是，须菩提，菩萨摩诃萨行般若波罗蜜，于诸法无所见，是时不惊、不畏、不怖，心亦不没、不悔。何以故？是菩萨摩诃萨，不见色、受、想、行、识故，不见眼乃至意，不见色乃至法，不见淫、怒、痴，不见无明乃至老死，不见我乃至知者、见者，不见欲界、色界、无色界，不见声闻心、辟支佛心，不见菩萨、不见菩萨法，不见佛，不见佛法，不见佛道。是菩萨一切法不见故，不惊、不畏、不怖，不没、不悔！”<br>
      　　须菩提白佛言：“世尊，何因缘故菩萨心不没、不悔？”<br>
      　　佛告须菩提：“菩萨摩诃萨一切心心数法不可得、不可见，以是故，菩萨摩诃萨心不没、不悔。”<br>
      　　“世尊，云何菩萨心不惊、不畏、不怖？”<br>
      　　佛告须菩提：“是菩萨意及意界，不可得、不可见，以是故不惊、不畏、不怖。如是，须菩提，菩萨摩诃萨一切法不可得故，应行般若波罗蜜。须菩提，菩萨摩诃萨一切行处，不得般若波罗蜜，不得菩萨名，亦不得菩萨心，即是教菩萨摩诃萨。”　　<br>
      　　【论】释曰：菩萨行般若波罗蜜，观色法名字，非常非无常，乃至有为、无为性中，不见有菩萨、菩萨字，如先说一切法中不作忆想分别。菩萨住不坏法中，行六波罗蜜，乃至十八不共法；以诸法实相智慧，于诸法中求，不见一定法，所谓般若波罗蜜，亦不见般若波罗蜜名字，又不见菩萨及菩萨名字。用是智慧故，破无明等诸烦恼；用是不见亦不见智慧故，破著般若波罗蜜、般若波罗蜜名字、菩萨、菩萨名字；诸法实相清净，通达无碍。菩萨得如是智慧，若见、若闻、若念，皆如幻化；若闻、见、念，皆是虚诳。以是故，不著色等。住是无碍智慧中，增益六波罗蜜，入菩萨位，得如是等利益。是一章，佛自教菩萨作如是观。<br>
      　　次后章，人谓佛多说法空故，反问须菩提：若诸法不空，颇有一法定是菩萨不？所谓色是菩萨不？乃至如，是菩萨不？须菩提作是念：诸法和合故有菩萨，我云何言一法定是菩萨？以是故言：不也，世尊。须菩提善得众生空故，佛言：善哉！善哉！菩萨知众生空不可得故，应行般若波罗蜜。色是菩萨义，乃至无作毕竟空亦如是。须菩提入诸法深空中不疑故，能益诸菩萨故，佛赞言：善哉！善哉！菩萨法应如是学一切法不可得空般若波罗蜜。<br>
      　　如须菩提说：我不见是法名字为菩萨。佛言：非但菩萨独不可见，都无有法见法者。法性无量不可见故，是故诸法不见法性；诸法因缘和合生，无有自性，毕竟空故，法性不见诸法；色性不见法性，法性不见色性，乃至识性亦如是。五众性与法性同名故名为性，十二处、十八界，有为法、无为法，亦如是。略说因缘：离有为性，不得说无为性；离无为性，不得说有为性；是二法中摄一切法故。是菩萨虽不见一切法，亦不怖畏。何以故？有所见，有所不见，则有恐畏；若都无所见，则无所畏，所谓五众乃至十八不共法。<br>
      　　问曰：若佛已说不恐畏因缘，须菩提何故重问？<br>
      　　答曰：须菩提若谓法都空无所有，恐堕邪见。所以者何？佛弟子得正见故，名为行道人，云何言都不可见？佛知须菩提意，故说言：一切心心数法不可得、不可见，故无畏。凡夫人欲入空中，见心心数法可得，外法不可得，故恐怖；菩萨以心心数法虚妄不实，颠倒果报，不能示人实事，故不恐怖。以是异义，故重问。<br>
      　　问曰：若尔者，何以复有第三问？<br>
      　　答曰：心心数法，意识中可见；意及意识，是心心数法根本。所以者何？意识中多分别故生恐怖；五识时顷促故，无所分别。欲破怖畏根本，以是故重问无咎！若菩萨能行如是般若波罗蜜，虽不见四种事：菩萨、菩萨字、般若波罗蜜、般若波罗蜜字；能三种因缘不畏，即是教菩萨般若波罗蜜。若但了菩萨般若波罗蜜相，是为行般若波罗蜜；不从十方求，亦无与者，亦非如金银宝物力求而得。</p>
<div class="jwbt-box"><div class="jwbtbm"><a name=j1163-03-3><a href="1163-03.htm#MENU-top">释劝学品第八</div></div></a></a>
<p>　　【经】尔时，慧命须菩提白佛言：“世尊，菩萨摩诃萨欲具足檀波罗蜜，当学般若波罗蜜！欲具足尸罗波罗蜜、羼提波罗蜜、毗梨耶波罗蜜、禅波罗蜜、般若波罗蜜，当学般若波罗蜜！菩萨摩诃萨欲知色，当学般若波罗蜜！乃至欲知识，当学般若波罗蜜！欲知眼乃至意；欲知色乃至法；欲知眼识乃至意识，欲知眼触乃至意触，欲知眼触因缘生受，乃至意触因缘生受，当学般若波罗蜜！欲断淫、瞋、痴，当学般若波罗蜜！菩萨摩诃萨欲断身见、戒取、疑，淫欲、瞋恚，色爱、无色爱，掉、慢、无明等，一切结使及缠，当学般若波罗蜜！欲断四缚、四结、四颠倒，当学般若波罗蜜！欲知十善道，欲知四禅，欲知四无量心，四无色定，四念处乃至十八不共法，当学般若波罗蜜！菩萨摩诃萨欲入觉意三昧，当学般若波罗蜜！欲入六神通、九次第定、超越三昧，当学般若波罗蜜！欲得师子游戏三昧，当学般若波罗蜜！欲得师子奋迅三昧，欲得一切陀罗尼门，当学般若波罗蜜！菩萨摩诃萨欲得首楞严三昧、宝印三昧、妙月三昧、月幢相三昧、一切法印三昧、观印三昧、毕法性三昧、毕住相三昧、如金刚三昧、入一切法门三昧、三昧王三昧、王印三昧、净力三昧、高出三昧、毕入一切辩才三昧、入诸法名三昧、观十方三昧、诸陀罗尼门印三昧、一切法不忘三昧、摄一切法聚印三昧、虚空住三昧、三分清净三昧、不退神通三昧、出钵三昧、诸三昧幢相三昧，欲得如是等诸三昧门，当学般若波罗蜜！<br>
      　　“复次，世尊，菩萨摩诃萨欲满一切众生愿，当学般若波罗蜜！”　　<br>
      　　【论】问曰：初品中言：种种欲有所得，当学般若波罗蜜，今何以重说？<br>
      　　答曰：先但赞叹欲得是诸功德，当行般若波罗蜜，未说般若波罗蜜；今已闻般若波罗蜜味，因欲得余功德，所谓六波罗蜜等，当学般若波罗蜜。<br>
      　　复次，上种种因缘说诸法空，有人谓佛法断灭，无所复作；为断是人疑故，言欲得布施等种种功德，当行般若波罗蜜；若般若波罗蜜实空无所有、断灭者，不应说应行布施等功德。有智者说，何缘初后相违？<br>
      　　复次，前广说，此略说；彼是佛说，此是须菩提说。<br>
      　　复次，般若波罗蜜深妙，故重说。譬如赞德之美，故言善哉！善哉！六波罗蜜义，如先说。知五众者，见无常、苦、空，总相、别相等。六情、六尘、六识、六触、六受，亦如是。一切世间系缚，受为主，以受故生诸结使：乐受生贪欲，苦受生瞋恚，不苦不乐受生愚痴。三毒起诸烦恼及业因缘，以是故但说受；余心数法不说，所谓想、忆、念等。三毒、十结、诸使、缠，乃至十八不共法，如先说。觉意三昧、超越三昧、师子游戏三昧，是菩萨诸三昧，后当说。欲满一切众生愿，先已说。</p>
      <p>　　【经】“欲得具足如是善根，常不堕恶趣，欲得不生卑贱之家，欲得不住声闻、辟支佛地中，欲得不堕菩萨顶者，当学般若波罗蜜！”<br>
      　　尔时，慧命舍利弗问须菩提：“云何为菩萨摩诃萨堕顶？”<br>
      　　须菩提言：“舍利弗，若菩萨摩诃萨，不以方便行六波罗蜜，入空、无相、无作三昧，不堕声闻、辟支佛地，亦不入菩萨位，是名菩萨摩诃萨法爱生，故堕顶。”<br>
      　　舍利弗问须菩提：“云何名菩萨生？”<br>
      　　须菩提答舍利弗言：“生名法爱。”<br>
      　　舍利弗言：“何等法爱？”<br>
      　　须菩提言：“菩萨摩诃萨行般若波罗蜜，色是空，受念著，受、想、行、识空，受念著。舍利弗，是名菩萨摩诃萨顺道法爱生。<br>
      　　“复次，舍利弗，菩萨摩诃萨，色是无相，受念著，受、想、行、识无相，受念著；色是无作，受念著，受、想、行、识无作，受念著。色是寂灭，受念著，受、想、行、识寂灭，受念著；色是无常乃至识，色是苦乃至识，色是无我乃至识，受念著，是为菩萨顺道法爱生。是苦应知，集应断，尽应证，道应修；是垢法，是净法；是应近，是不应近；是菩萨所应行，是非菩萨所应行；是菩萨道，是菩萨学，是非菩萨道，是非菩萨学；是菩萨檀波罗蜜，乃至般若波罗蜜，是非菩萨檀波罗蜜，乃至般若波罗蜜；是菩萨方便，是非菩萨方便；是菩萨熟，是非菩萨熟。舍利弗，菩萨摩诃萨行般若波罗蜜，是诸法受念著，是为菩萨摩诃萨顺道法爱生。”　　<br>
      　　【论】问曰：何等善根故，不堕恶道贫贱，及声闻、辟支佛，亦不堕顶？<br>
      　　答曰：有人言：“行不贪善根故，爱等诸结使衰薄，深入禅定；行不瞋善根故，瞋等诸结使薄，深入慈悲心；行不痴善根故，无明等诸结使薄，深入般若波罗蜜。如是禅定、慈悲、般若波罗蜜力故，无事不得，何况四事！”<br>
      　　问曰：何以四事中但问堕顶？<br>
      　　答曰：三事先已说，堕顶未说故问。<br>
      　　问曰：顶者是法位，此义先已说，今何以重说？<br>
      　　答曰：虽说其义，名字各异。无方便入三解脱门，及有方便，先已说。法爱，于无生法忍中，无有利益，故名曰生；譬如多食不消，若不疗治，于身为患。菩萨亦如是，初发心时，贪爱法食，所谓无方便行诸善法，深心系著于无生法忍，是则为生、为病；以著法爱故，于不生不灭亦爱。譬如必死之人，虽加诸药，药反成病；是菩萨于毕竟空不生不灭法忍中而生爱著，反为其患！法爱于人天中为妙，于无生法忍为累。一切法中忆想分别，诸观是非，随法而爱，是名为生，不任盛诸法实相水；与生相违，是名菩萨熟。<br>
      　　问曰：是一事，何以故名为顶？名为位？名为不生？<br>
      　　答曰：于柔顺忍、无生忍中间所有法，名为顶；住是顶，上直趣佛道，不复畏堕。譬如声闻法中暖、忍中间，名为顶法。<br>
      　　问曰：若得顶不堕，今云何言顶堕？<br>
      　　答曰：垂近应得而失者，名为堕；得顶者，智慧安隐，则不畏堕。譬如上山，既得到顶，则不畏堕；未到之间，倾危畏堕。顶增长坚固，名为菩萨位。入是位中，一切结使，一切魔民，不能动摇。亦名无生法忍。所以者何？异于生故。爱等结使，杂诸善法，名为生。<br>
      　　复次，无诸法实相智慧火，故名为生；有诸法实相智慧火，故名为熟。是人能信受诸法实相智慧，故名为熟；譬如熟瓶能盛受水，生则烂坏。<br>
      　　复次，依止生灭智慧故得离颠倒，离生灭智慧故不生不灭，是名无生法；能信、能受、能持故，名为忍。<br>
      　　复次，位者，拔一切无常等诸观法，名为位；若不如是，是为顺道法爱生。</p>
      <p>　　【经】舍利弗问须菩提：“云何名菩萨摩诃萨无生？”<br>
      　　须菩提言：“菩萨摩诃萨行般若波罗蜜时，内空中不见外空，外空中不见内空，外空中不见内外空；内外空中不见外空，内外空中不见空空；空空中不见内外空，空空中不见大空；大空中不见空空，大空中不见第一义空；第一义空中不见大空，第一义空中不见有为空；有为空中不见第一义空，有为空中不见无为空；无为空中不见有为空，无为空中不见毕竟空；毕竟空中不见无为空，毕竟空中不见无始空；无始空中不见毕竟空，无始空中不见散空；散空中不见无始空，散空中不见性空；性空中不见散空，性空中不见诸法空；诸法空中不见性空，诸法空中不见自相空；自相空中不见诸法空，自相空中不见不可得空；不可得空中不见自相空，不可得空中不见无法空；无法空中不见不可得空，无法空中不见有法空；有法空中不见无法空，有法空中不见无法有法空；无法有法空中不见有法空。舍利弗，菩萨摩诃萨行般若波罗蜜，得入菩萨位。<br>
      　　“复次，舍利弗，菩萨摩诃萨欲学般若波罗蜜，应如是学：不念色、受、想、行、识，不念眼乃至意，不念色乃至法，不念檀波罗蜜、尸波罗蜜、羼提波罗蜜、毗梨耶波罗蜜、禅波罗蜜、般若波罗蜜，乃至十八不共法。如是，舍利弗，菩萨摩诃萨行般若波罗蜜，得是心不应念、不应高，无等等心不应念、不应高，大心不应念、不应高。何以故？是心非心，心相常净故。”<br>
      　　舍利弗语须菩提：“云何名心相常净？”<br>
      　　须菩提言：“若菩萨知是心相，与淫、怒、痴，不合不离；诸缠、流、缚等诸结使、一切烦恼，不合不离；声闻、辟支佛心，不合不离。舍利弗，是名菩萨心相常净。”<br>
      　　舍利弗语须菩提：“有是无心相心不？”<br>
      　　须菩提报舍利弗言：“无心相中，有心相、无心相可得不？”<br>
      　　舍利弗言：“不可得！”<br>
      　　须菩提言：“若不可得，不应问有是心非心不！”<br>
      　　舍利弗复问：“何等是无心相？”<br>
      　　须菩提言：“诸法不坏不分别，是名无心相。”<br>
      　　舍利弗问须菩提：“但心不坏不分别，色亦不坏不分别，乃至佛道亦不坏不分别耶？”<br>
      　　须菩提言：“若能知心相不坏不分别，是菩萨亦能知色，乃至佛道不坏不分别。”<br>
      　　尔时，慧命舍利弗赞须菩提：“善哉！善哉！汝真是佛子，从佛口生，从见法生，从法化生，取法分，不取财分，法中自信身得证。如佛所说，得无诤三昧中，汝最第一，实如佛所举！须菩提，菩萨摩诃萨应如是学般若波罗蜜。是中亦当分别知，菩萨如汝所说行，则不离般若波罗蜜。须菩提，善男子、善女人，欲学声闻地，亦当应闻般若波罗蜜，持、诵、读、正忆念、如说行；欲学辟支佛地，亦当应闻般若波罗蜜，持、诵、读、正忆念、如说行；欲学菩萨地，亦当应闻般若波罗蜜，持、诵、读、正忆念、如说行。何以故？是般若波罗蜜中广说三乘，是中，菩萨摩诃萨、声闻、辟支佛当学！”　　<br>
      　　【论】释曰：内空中不见外空，外空中不见内空。有人言：“外四大饮食入身中，故名为内，若身死还为外；一切法无来去相故，外空不在内空中。余十七空亦如是，不生不灭无异相，无来去故，各各中不住。”<br>
      　　复次，菩萨位相，不念一切色为有，乃至十八不共法亦不念是有。不念有义，如先说。<br>
      　　问曰：菩提心、无等等心、大心，有何差别？<br>
      　　答曰：菩萨初发心：缘无上道，我当作佛。是名菩提心。无等等名为佛。所以者何？一切众生、一切法，无与等者。是菩提心与佛相似。所以者何？因似果故，是名无等等心；是心无事不行，不求恩惠，深固决定。<br>
      　　复次，檀、尸波罗蜜，是名菩提心。所以者何？檀波罗蜜因缘故，得大富无所乏少；尸波罗蜜因缘故，出三恶道，人天中尊贵；住二波罗蜜果报力故，安立能成大事，是名菩提心。羼提、毗梨耶波罗蜜相，于众生中现奇特事，所谓人来割肉出髓如截树木，而慈念怨家，血化为乳；是心似如佛心，于十方六道中，一一众生，皆以深心济度；又知诸法毕竟空，而以大悲能行诸行，是为奇特！譬如人欲空中种树，是为希有。如是等精进波罗蜜力势，与无等相似，是名无等等。入禅定，行四无量心，遍满十方，与大悲、方便合故，拔一切众生苦；又诸法实相，灭一切观，诸语言断，而不堕断灭中，是名大心。<br>
      　　复次，初发心名菩提心，行六波罗蜜名无等等心，入方便心中是名大心。如是等各有差别。<br>
      　　复次，菩萨得如是大智，心亦不高，心相常清净故。如虚空相常清净，烟云尘雾，假来覆蔽不净；心亦如是，常自清净，无明等诸烦恼客来覆蔽故，以为不净，除去烦恼，如本清净。行者功夫微薄，此清净非汝所作，不应自高，不应念。何以故？毕竟空故。<br>
      　　问曰：舍利弗知心相常净，何以故问？<br>
      　　答曰：菩萨发阿耨多罗三藐三菩提心，深入深著故；虽闻心毕竟空常清净，犹忆想分别，取是无心相，以是故问：是无心相心，为有、为无？若有，云何言无心相？若无，何以赞叹是无等等心当成佛道？须菩提答曰：是无心相中，毕竟清净，有无不可得，不应难！舍利弗复问：何等是无心相？须菩提答曰：毕竟空，一切诸法无分别，是名无心相。舍利弗复问：但心相不坏不分别，余法亦如是？须菩提答言：诸法亦如是。若尔者，阿耨多罗三藐三菩提，亦如虚空无坏无分别。诸菩萨深著阿耨多罗三藐三菩提故，作是念：诸凡夫法，可言虚诳，以不真实故；菩萨漏未尽故，亦可言不清净；云何阿耨多罗三藐三菩提亦复虚诳？是时心惊不悦！须菩提知其心已，思惟筹量：我今应为说实相法不？思惟已，自念今在佛前，当以实相答：若我有失，佛自当说。重思惟竟，以是故说：阿耨多罗三藐三菩提虽是第一，亦从虚诳法边生，故亦是空，不坏不分别相。以是故，行者当随阿耨多罗三藐三菩提相行，不应取相自高。尔时，舍利弗赞须菩提言：善哉！善哉！佛时默然，听须菩提所答，亦可舍利弗所叹。<br>
      　　从佛口生者，有人言：“婆罗门从梵天王口边生故，于四姓众生中第一。”以是故，舍利弗赞言：汝真从佛口生。所以者何？见法知法故。未有得道者，依佛故得供养，是名取财分；又如弊恶子不随父教，但取财分。取法分者，取诸禅定、根、力、觉、道，种种善法，是名取法分。得四信故，名为法中自信。得诸神通、灭尽定等著身中故，是名身得证。如舍利弗于智慧中第一，目揵连神足第一，摩诃迦葉头陀第一，须菩提得无诤三昧中第一。得无诤定阿罗汉者，常观人心，不令人起诤。是三昧，根本四禅中摄，亦欲界中用。<br>
      　　问曰：般若波罗蜜是菩萨事，何以言欲得三乘者，皆当习学？<br>
      　　答曰：般若波罗蜜中说诸法实相，即是无余涅槃。三乘人皆为无余涅槃故，精进习行。<br>
      　　复次，般若中种种因缘，说空解脱门义。如经中说：若离空解脱门，无道无涅槃。以是故，三乘人皆应学般若。<br>
      　　复次，舍利弗自说因缘：于般若波罗蜜中，广说三乘相，是中三乘人应学成。</p>
<div class="jwbt-box"><div class="jwbt"><a name=j1163-03-4><a href="1163-03.htm#MENU-top">大智度论卷第四十二</div></a></a>
<div class="jwbtbm"><a name=j1163-03-5><a href="1163-03.htm#MENU-top">释集散品第九</div></div></a></a>
<p>　　【经】尔时，慧命须菩提白佛言：“世尊，我不觉、不得是菩萨行般若波罗蜜，当为谁说般若波罗蜜？世尊，我不得一切诸法集散，若我为菩萨作字言菩萨，或当有悔！世尊，是字不住，亦不不住。何以故？是字无所有故。以是故，是字不住，亦不不住。世尊，我不得色集散，乃至识集散，若不可得，云何当作名字？世尊，以是因缘故，是字不住，亦不不住。何以故？是字无所有故。世尊，我亦不得眼集散，乃至意集散，若不可得，云何当作名字，言是菩萨？世尊，是眼名字，乃至意名字，不住，亦不不住。何以故？是名字无所有故，以是故，是字不住，亦不不住。世尊，我不得色集散，乃至法集散，若不可得，云何当作名字，言是菩萨？世尊，是色字乃至法字，不住，亦不不住。何以故？是字无所有故，以是故，是字不住，亦不不住。眼识乃至意识，眼触乃至意触，眼触因缘生受，乃至意触因缘生受，亦如是。世尊，我不得无明集散，乃至不得老死集散。世尊，我不得无明尽集散，乃至不得老死尽集散。世尊，我不得淫、怒、痴集散，诸邪见集散，皆亦如是。世尊，我不得六波罗蜜集散，四念处集散，乃至八圣道分集散，空、无相、无作集散，四禅、四无量心、四无色定集散，念佛、念法、念僧、念戒、念舍、念天、念善、念入出息、念身、念死集散，我亦不得佛十力，乃至十八不共法集散。世尊，我若不得六波罗蜜，乃至十八不共法集散，云何当作字，言是菩萨？世尊，是字不住，亦不不住。何以故？是字无所有故，以是故，是字不住，亦不不住。世尊，我不得如梦五阴集散，我不得如响、如影、如焰、如化五阴集散，亦如上说。世尊，我不得离集散，我不得寂灭、不生不灭、不示、不垢不净集散。世尊，我不得如、法性、实际、法相、法位集散，亦如上说。我不得诸善、不善法集散，我不得有为无为法、有漏无漏法集散，过去、未来、现在法集散，不过去、不未来、不现在法集散。何等是不过去、不未来、不现在？所谓无为法。世尊，我亦不得无为法集散。世尊，我亦不得佛集散。世尊，我亦不得十方如恒河沙等世界诸佛，及菩萨、声闻僧集散。世尊，若我不得诸佛集散，云何当教菩萨摩诃萨般若波罗蜜？世尊，是菩萨字不住，亦不不住。何以故？是字无所有故，以是故，是字不住，亦不不住。世尊，我不得是诸法实相集散，云何当与菩萨作字，言是菩萨？世尊，是诸法实相名字，不住，亦不不住。何以故？是名字无所有故，以是故，是名字不住，亦不不住。<br>
      　　【论】问曰：先品中已说不见菩萨、菩萨字、般若波罗蜜，一切诸法不内、不外、不中间等，今何以重说？<br>
      　　答曰：有四种爱：欲爱、有爱、非有爱、法爱。欲爱，易见其过不净等。有爱，无不净等，小难遣。非有爱，破有，破有似智慧故，难遣。法爱者，爱诸善法利益道者；法爱中过患难见，故重说。譬如小草加功少易除，大树功重难除。<br>
      　　复次，上法与此法，有同有异：彼间说菩萨字不见，此中说菩萨字不觉、不得，以不觉、不得故不见，非是智慧力少故不见。<br>
      　　问曰：未行般若波罗蜜时，为有菩萨耶？今何以故言不见菩萨行般若波罗蜜？<br>
      　　答曰：从无始已来，众生不可得，非行般若波罗蜜故不可得。但以虚诳颠倒，凡夫人随是假名故谓为有；今行般若波罗蜜，灭颠倒虚诳，了知其无，非本有今无。本有今无，则堕断灭。<br>
      　　复次，须菩提心悔，畏破妄语戒。所以者何？佛法中一切诸法决定无我，而我说言有菩萨为说般若波罗蜜，则堕妄语罪，是故心悔。<br>
      　　复次，有心悔因缘：一切法以不可得空故皆空。所以者何？无集、无散故。譬如眼、色因缘生眼识，三事和合故生眼触，眼触因缘中即生受、想、思等心数法。是中邪忆念故，生诸烦恼罪业；正忆念故，生诸善法。善、恶业受六道果报，从是身边复种善、恶业，如是展转无穷，是名为集。余情亦如是。散者，是眼识等诸法，念念灭故，诸因缘离故。是眼识等法，生时无来处，非如田上谷，运致聚集；若灭时无去处，非如散谷与民。是名略说诸法集散相。生时无所从来，散时无所从去，是诸法皆如幻化，但诳惑于眼！<br>
      　　问曰：若尔，有集散相，须菩提何以言不觉、不得？<br>
      　　答曰：无来处故，集不可得；无去处故，散不可得。<br>
      　　复次，生无故，集不可得；灭无故，散不可得。毕竟空故，集不可得；业因缘不失故，散不可得。<br>
      　　复次，观世间灭谛故，集不可得；观世间集谛故，散不可得。如是等义，当知集散不可得，云何当作菩萨字？若强为其名，是名亦无住，亦无不住。<br>
      　　问曰：是名字何以故不住？<br>
      　　答曰：名字在法中住，法空故名字无住处。如车，轮、辋、辐、毂等和合故有车名，若散是和合，则失车名。是车名非轮等中住，亦不离轮等中住；车名字，一、异中求，皆不可得！失车名故，名字无住处。因缘散时尚无，何况因缘灭！众生亦如是，色等五众和合故，有众生名字；若五众离散，名字无住处。五众离散时尚无，何况无五众！<br>
      　　问曰：若散时名字不可得，和合未散时，则有名字，何以言不可得？<br>
      　　答曰：是菩萨名字一，五众则有五，一不作五，五不作一。若五作一，如五匹物不得为一匹用；若一作五，如一匹物不得为五匹用。以是故，一菩萨字，不得五众中住，非不住者。若名字因缘和合无，则世俗语言众事都灭；世谛无故，第一义谛亦无；二谛无故，诸法错乱！<br>
      　　复次，若因缘中有名字者，如说火则烧口，说有则塞口；若名字不在法中者，说火不应生火想，求火亦可得水。从久远已来，共传名字故，因名则识事；以是故，说名字义，非住、非不住。<br>
      　　复次，是中须菩提自说因缘：无所有故，是名字非住、非不住。如菩萨名字，五众、十二入、十八界等诸法，亦如是。<br>
      　　问曰：如上来说五众诸法集散不可得，今何以复说五众？<br>
      　　答曰：上直说五众，今说五众如梦、如幻。<br>
      　　复次，有人谓凡夫人五众虚诳不实如梦，圣人五众非是虚诳；以是故，须菩提说如梦、如幻，同皆不住。<br>
      　　问曰：十譬喻中何以但说五事？<br>
      　　答曰：若说十事，无在，但以随众生心说五喻，事办故不尽说；或以五众故说五喻。余法亦如是。离有二种：一者、身离，二者、心离。身离者，舍家恩爱世事等，闲居静处；心离者，于诸结使，悉皆远离。复有二种离：一者、诸法离名字，二者、诸法各各离自相。此中说后二种离。所以者何？此中破名字故，余处自相离。小乘法中，多说前二离。寂灭亦有二种：一者、纯善相寂灭恶事；二者、如涅槃寂灭相，观世间诸法亦如是。此中但说后寂灭。不生亦有二种：一者、未来无为法名不生；二者、一切法实无生相，生不可得故。此中但说后不生。不灭有三种：智缘灭、非智缘灭、无常灭。此中说无常灭；与此相违，故名不灭。不示者，一切诸观灭，语言道断故，无法可示是法如是相，若有若无、若常若无常等。不垢不净，如、法性、实际，法相、法位义，如先说。<br>
      　　问曰：五众法有集散，与此相违，故言不集不散。如、法性、实际等，无相违故，云何言不集不散？<br>
      　　答曰：行者得如、法性等，故名为集，失故名为散；如虚空虽无集无散，凿户牖名为集，塞故名为散。善、不善，乃至十方如恒河沙等诸佛义，如先说。是诸法及佛名字，无所依止，故皆空，不住非不住。</p>
      <p>　　【经】“世尊，诸法因缘和合，假名施设，所谓菩萨。是名字于五阴中不可说，十二入、十八界，乃至十八不共法中不可说，于和合法中亦不可说。世尊，譬如梦，于诸法中不可说；响、影、焰、化，于诸法中亦不可说。譬如虚空名，亦无法中可说。世尊，如地、水、火、风名，亦无法中可说。戒、三昧、智慧、解脱、解脱知见名，亦无法中可说。如须陀洹名字，乃至阿罗汉、辟支佛名字，亦无法中可说。如佛名、法名，亦无法中可说。所谓若善、若不善，若常、若无常，若苦、若乐，若我、若无我，若寂灭、若离，若有、若无。世尊，我以是义故心悔：一切诸法集散相不可得，云何为菩萨作字，言是菩萨？世尊，是字不住，亦不不住。何以故？是字无所有故，以是故，是字不住，亦不不住。世尊，若菩萨摩诃萨闻作是说，般若波罗蜜如是相、如是义，心不没、不悔，不惊、不畏、不怖，当知是菩萨必住阿鞞跋致性中，住不住法故。”　　<br>
      　　【论】释曰：上来非住、非不住门，破菩萨名字及诸法；今以异门破菩萨名字，无法可说为菩萨。何以故？菩萨非是五众，五众非是菩萨；五众中无菩萨，菩萨中无五众；五众不属菩萨，菩萨不属五众；离五众无菩萨，离菩萨无五众。如是菩萨名字不可得，当知是空；乃至十八不共法亦如是。譬如梦中有所见，皆是虚妄不可说，此梦中无有定法相，所谓五众、十二入、十八界，但有诳心；余影、响、焰、化，亦如是，但诳耳目！如虚空，一切法中不可说，无相故。虚空与色相违故，不得说名为色；色尽处亦非虚空，更无别法故。若谓入出为虚空相，是事不然，是身业非虚空相，若无相，则无法；以是故，虚空但有名字。菩萨名字亦如是。<br>
      　　问曰：如梦、虚空等，可但有名字，云何地、水、火、风实法，亦但有名字？<br>
      　　答曰：无智人谓地等诸物以为实，圣人慧眼观之，皆是虚诳。譬如小儿见镜中像，以为实，欢喜欲取，谓为真实；大人观之，但诳惑人眼。诸凡夫人见微尘和合成地，谓为实地；余有天眼者，散此地，但见微尘；慧眼分别破散，此地都不可得。<br>
      　　复次，初品论中，种种破身相，如身破，地亦破。<br>
      　　复次，若地是实，云何一切火观时皆是火？若以禅定观为实，佛说一切法空为虚妄，但是事不然！水、火、风，亦如是。如四大为身，本犹尚尔，何况身所作持戒等诸业而不空？如戒等粗业尚空，何况禅定、智慧、解脱、解脱知见等而不空？若戒等五众空者，何况是因缘得诸圣道果而不空？若圣道果空者，何况须陀洹人乃至佛而不空？以是故，菩萨名字虽善法，乃至有无法中出，不名为善，乃至不名为有无，集散不可得故。<br>
      　　须菩提知空相如是，云何说名菩萨，为说般若波罗蜜？若菩萨闻是，不恐不畏，则是阿鞞跋致性中住，以如不住法住故。阿鞞跋致性者，是菩萨未得无生法忍，未从诸佛受记，但福德智慧力故，能信乐诸法毕竟空，是名阿鞞跋致性中住，得阿鞞跋致气分故。如小儿在贵姓中生，虽未成事，以贵姓故便贵。</p>
      <p>　　【经】“复次，世尊，菩萨摩诃萨欲行般若波罗蜜，色中不应住，受、想、行、识中不应住；眼、耳、鼻、舌、身、意中不应住，色、声、香、味、触、法中不应住；眼识乃至意识中不应住，眼触乃至意触中不应住，眼触因缘生受，乃至意触因缘生受中不应住；地种、水火风空识种中不应住；无明乃至老死中不应住。何以故？世尊，色、色相空，受想行识、识相空。世尊，色空，不名为色，离空亦无色，色即是空，空即是色；受想行识、识空，不名为识，离空亦无识，识即是空，空即是识；乃至老死、老死相空。世尊，老死空，不名老死，离空亦无老死，老死即是空，空即是老死。世尊，以是因缘故，菩萨摩诃萨欲行般若波罗蜜，不应色中住，乃至老死中亦不应住。<br>
      　　“复次，世尊，菩萨摩诃萨欲行般若波罗蜜，四念处中不应住。何以故？四念处、四念处相空。世尊，四念处空，不名为四念处，离空亦无四念处，四念处即是空，空即是四念处；乃至十八不共法亦如是。世尊，以是因缘故，菩萨摩诃萨欲行般若波罗蜜，四念处乃至十八不共法中不应住。<br>
      　　“复次，世尊，菩萨摩诃萨欲行般若波罗蜜，檀波罗蜜中不应住，尸罗波罗蜜、羼提波罗蜜、毗梨耶波罗蜜、禅波罗蜜、般若波罗蜜中不应住。何以故？檀波罗蜜、檀波罗蜜相空，乃至般若波罗蜜、般若波罗蜜相空。世尊，檀波罗蜜空，不名为檀波罗蜜，离空亦无檀波罗蜜，檀波罗蜜即是空，空即是檀波罗蜜；乃至般若波罗蜜亦如是。世尊，以是因缘故，菩萨摩诃萨欲行般若波罗蜜，不应六波罗蜜中住。”　　<br>
      　　【论】释曰：上须菩提以谦让门说般若，虽言不说，而实为菩萨说般若波罗蜜。今须菩提以不住门，直为菩萨说般若波罗蜜。般若波罗蜜有种种名字：观、修、相应、合、入、习、住等，是皆名修行般若波罗蜜；但种种名字说，闻者欢喜。<br>
      　　复次，小有差别行名：听闻、诵读、书写、正忆念、说、思惟、筹量、分别、修习等，乃至阿耨多罗三藐三菩提，总名为行。是行中分别故：初者名观，如初始见物；日日渐学是名习；与般若相应可，是名合；随顺般若波罗蜜，名相应；通彻般若波罗蜜，是名为入；分别取相有是事，名为念；常行不息，令与相似，是名为学；学已，巧方便观，知是非得失，名为思惟；以禅定心共行，名为修；得是般若波罗蜜道不失，是名住；与住相违，名不住。<br>
      　　问曰：先说诸法空，即是不住，今何以说诸法中不应住？<br>
      　　答曰：先虽说，著法爱心难遣故，今更说。<br>
      　　复次，有无相三昧，入此三昧，于一切法不取相而不入灭定；菩萨智慧不可思议，虽不取一切法相，而能行道。如鸟于虚空中，无所依而能高飞；菩萨亦如是，于诸法中不住，而能行菩萨道。<br>
      　　问曰：人心得缘便起，云何菩萨于一切法不住而不入灭定中？<br>
      　　答曰：须菩提自说，所谓色、色相自空，色空为非色，亦不离空有色，色即是空，空即是色。是义，第二品中已说。乃至不应六波罗蜜中住，亦如是，以空故无所住。</p>
      <p>　　【经】“复次，世尊，菩萨摩诃萨欲行般若波罗蜜，文字中不应住；一字门、二字门，如是种种字门中不应住。何以故？诸字、诸字相空故，如上说。<br>
      　　“复次，世尊，菩萨摩诃萨欲行般若波罗蜜，诸神通中不应住。何以故？诸神通、诸神通相空，神通空不名为神通，离空亦无神通，神通即是空，空即是神通。世尊，以是因缘故，菩萨摩诃萨欲行般若波罗蜜，诸神通中不应住。”　　<br>
      　　【论】释曰：有二种菩萨：一者、习禅定，二者、学读。坐禅者，生神通；学读者，知分别文字。一字门者，一字一语，如地名浮。二字门者，二字一语，如水名阇蓝。三字名者，如水名波尼蓝。如是等，种种字门。<br>
      　　复次，菩萨闻一字，即入一切诸法实相中，如闻阿字，即知诸法从本已来无生。如是等，如闻头佉，一切法中苦相生，即时生大悲心。如闻阿尼吒，知一切法无常相，即时入道圣行。余如文字陀罗尼中广说。神通义，先已说。是二事毕竟空故，菩萨不于中住。</p>
      <p>　　【经】“复次，世尊，菩萨摩诃萨欲行般若波罗蜜，色是无常，不应住，受、想、行、识是无常，不应住。何以故？无常、无常相空。世尊，无常空，不名无常，离空亦无无常，无常即是空，空即是无常。世尊，以是因缘故，菩萨摩诃萨欲行般若波罗蜜，色是无常不应住，受、想、行、识是无常不应住；色是苦不应住，受、想、行、识是苦不应住；色是无我不应住，受、想、行、识是无我不应住；色是空不应住，受、想、行、识是空不应住；色是寂灭不应住，受、想、行、识是寂灭不应住，色是离不应住，受、想、行、识是离不应住；如上说。<br>
      　　“复次，世尊，菩萨摩诃萨欲行般若波罗蜜，如中不应住。何以故？如、如相空。世尊，如相空不名如，离空亦无如，如即是空，空即是如。世尊，菩萨摩诃萨欲行般若波罗蜜，法性、法相、法位、实际不应住。何以故？实际、实际空。世尊，实际空，不名为实际，离空亦无实际，实际即是空，空即是实际。<br>
      　　“复次，世尊，菩萨摩诃萨欲行般若波罗蜜，一切陀罗尼门中不应住，一切三昧门中不应住。何以故？陀罗尼门、陀罗尼门相空，三昧门、三昧门相空。世尊，陀罗尼门、三昧门空，不名为陀罗尼门、三昧门，离空亦无陀罗尼门、三昧门，陀罗尼门、三昧门即是空，空即是陀罗尼门、三昧门。世尊，以是因缘故菩萨摩诃萨欲行般若波罗蜜，如乃至陀罗尼门、三昧门中不应住。<br>
      　　“世尊，如菩萨摩诃萨欲行般若波罗蜜，无方便故，以吾我心，于色中住，是菩萨作色行；以吾我心，于受、想、行、识中住，是菩萨作识行。若菩萨作行者，不受般若波罗蜜，亦不具足般若波罗蜜；不具足般若波罗蜜故，不能得成就萨婆若。世尊，如菩萨摩诃萨欲行般若波罗蜜，无方便故，以吾我心，于十二入乃至陀罗尼、三昧门中住，是菩萨作十二入乃至作陀罗尼、三昧门行。若菩萨作行者，不受般若波罗蜜，亦不具足般若波罗蜜；不具足般若波罗蜜故，不能得成就萨婆若。何以故？色是不受，受、想、行、识是不受。色不受则非色，性空故；受、想、行、识不受，则非识，性空故。十二入是不受，乃至陀罗尼、三昧门是不受。十二入不受，则非十二入；乃至陀罗尼、三昧门不受，则非陀罗尼、三昧门，性空故。般若波罗蜜亦不受，般若波罗蜜不受，则非般若波罗蜜，性空故。如是菩萨摩诃萨欲行般若波罗蜜，应观诸法性空。如是观心无行处，是名菩萨摩诃萨不受三昧广大之用，不与声闻、辟支佛共。是萨婆若慧亦不受，内空故，外空、内外空、空空、大空、第一义空、有为空、无为空、毕竟空、无始空、散空、性空、自相空、诸法空、不可得空、无法空、有法空、无法有法空故。何以故？是萨婆若，不可以相行得，相行有垢故。何等是垢相？色相乃至陀罗尼、三昧门相，是名垢相。是相若受、若修可得萨婆若者，”<br>
      　　【论】释曰：无常等圣行，及如、法性、实际、陀罗尼、三昧门，先已说。<br>
      　　问曰：垢法中不应住，以罪故；善、无记法中，何故不应住？<br>
      　　答曰：是虽非罪，而生罪因缘。如佛此中说：有菩萨以吾我心行般若波罗蜜，住色中著色，为生色故作诸业；受、想、行、识，亦如是。为起五众故行，是为不取般若波罗蜜。是人虽言我行般若波罗蜜，是为世间行，不具足般若波罗蜜故，不能至一切智；乃至陀罗尼、三昧门，亦如是。此中须菩提自说不住因缘，所谓色是不受，若色不受则非色，性常空故。<br>
      　　问曰：是色无常、苦、空等，过罪故不受；譬如热金丸，虽有金可贪，但以热故不可取。如是者有何咎，而强破五众法？<br>
      　　答曰：有二种著：一者、欲著，二者、见著。有人观是无常、苦等，破欲著，得解脱；或有人虽观无常等，犹著法生见，为是人故，分别色相空，如是则离见著。乃至陀罗尼、三昧门，亦如是。<br>
      　　问曰：声闻、辟支佛，一切法不受故漏尽。此中云何说不受三昧，不与二乘共？<br>
      　　答曰：彼虽有不受三昧，无有广大之用，不利不深，亦不坚固。<br>
      　　复次，声闻、辟支佛漏尽时，得诸法不受；菩萨久来知一切法不受，皆如无余涅槃毕竟空，是故说不与二乘共。<br>
      　　复次，二乘有习气，有碍有障故，虽有无受三昧，不清净。如摩诃迦葉闻菩萨妓乐，于坐处不能自安。诸菩萨问言：“汝头陀第一，何故欲起似舞？”迦葉答言：“我于人天五欲中永离不动；此是大菩萨福德业因缘变化力，我未能忍！”如须弥山王，四面风起，皆能堪忍；若随岚风至，不能自安。声闻、辟支佛习气，于菩萨为烦恼。<br>
      　　复次，是无受三昧，唯佛遍知；菩萨求佛道故，虽不能遍，而胜于二乘，以是故说不与二乘共。以人贵重是不受三昧而生著心，是故须菩提说：不但是三昧不受，色乃至一切种智皆不受。所以者何？须菩提自说因缘，所谓十八空故不受。<br>
      　　问曰：何以故用是十八空，观诸法皆空？<br>
      　　答曰：此中须菩提自说因缘：取相著故，生诸结使。相者，色乃至陀罗尼门诸三昧门相，皆是烦恼根本。若佛法中，乃至无有法微相可取者。</p>
      <p>　　【经】“先尼梵志于一切智中终不生信。云何为信？信般若波罗蜜，分别解知，称量思惟，不以相法，不以无相法。如是先尼梵志，不取相住信行中。用性空智，入诸法相，不受色，不受受、想、行、识。何以故？诸法自相空故，不可得受。是先尼梵志非内观得故见是智慧，非外观得故见是智慧，非内非外观得故见是智慧，亦不无智观得故见是智慧。何以故？梵志不见是法知者、知法、知处故。此梵志非内色中见是智慧，非内受、想、行、识中见是智慧；非外色中见是智慧，非外受、想、行、识中见是智慧；非内外色中见是智慧，非内外受、想、行、识中见是智慧；亦不离色、受、想、行、识中见是智慧，内外空故。先尼梵志此中心得信解于一切智，以是故，梵志信诸法实相，一切法不可得故。如是信解已，无法可受，诸法无相、无忆念故。是梵志于诸法亦无所得，若取、若舍，取、舍不可得故。是梵志亦不念智慧，诸法相无念故。世尊，是名菩萨摩诃萨般若波罗蜜，此彼岸不度故。是菩萨色、受、想、行、识不受，一切法不受故，乃至诸陀罗尼、三昧门亦不受。一切法不受故，是菩萨于是中亦不取涅槃，未具足四念处乃至八圣道分，未具足十力乃至十八不共法。何以故？是四念处、非四念处，乃至十八不共法、非十八不共法，是诸法非法，亦不非法。是名菩萨摩诃萨般若波罗蜜，色不受乃至十八不共法不受。”　　<br>
      　　【论】问曰：此中何因缘说先尼梵志？<br>
      　　答曰：此经种种因缘说法空，乃至无微相可取。人心疑怪不信，是理难见，以毕竟无相故。是故须菩提引证小乘中尚有法空，何况行大乘法者而不信法空？<br>
      　　复次，如删若婆罗门，善知一切智人相，见菩萨食乳糜，知今日当成佛。先尼，是其舅也。耆年智德，有大名闻，出家广读一切经书，修心坐禅学道。时，欲求智慧故，往诣论议堂。诸梵志言：“六师皆自称一切智。不兰迦葉有大名闻，是大众师，其弟子死，若小若大，皆不说其生处；余五师弟子死，若小若大，皆说其生处。佛亦是大师，有大名闻，其弟子死，小者说其生处，大者不说其生处。”先尼闻已，异时诣佛所，问讯已，一面坐，问佛言：“佛听，当问！”佛言：“恣汝所问。”先尼言：“昔我一时曾到论堂，与诸人论议。”如昔所闻，具向佛说。“是时我作是念：佛法说弟子小者更生，大者不生，何者为定？”佛告先尼：“我法甚深，微妙难解！汝等长夜著诸异见、异欲、异法，汝于我法不能疾见！”先尼梵志白佛言：“我心敬佛，愿加愍念，为说妙法，令我于坐得眼，无令空起！”佛问梵志：“于汝意云何？汝见是色如去不？”答言：“不也。”“受、想、行、识如去不？”答言：“不也。”“色中如去不？”答言：“不也。”“受、想、行、识中如去不？”答言：“不也。”“离色如去不？”答言：“不也。”“离受、想、行、识如去不？”答言：“不也。”“汝更见无色，无受、想、行、识如去者不？”答言：“不也。”“若汝种种门，不见如去者，应生疑言：佛法何者为定？”答曰：“不应！”佛告先尼：“若我弟子是法中不了了知者，说有后生，本来有我慢等残故；若我弟子了了解知是义者，不说其生处，本来我慢等无残故。”先尼闻是已，即时得道。得道已，从座起，白佛言：“愿得出家为道！”即是须发自堕，便成沙门，不久得阿罗汉，从佛得眼不虚故。是经论议：先尼信者，信佛能令我得道，是名初信。然后闻佛破吾我，从本已来，常自无我；无我故诸法无所属，如幻如梦，虚诳不实，不可得取。得是信力已，入诸法实相，不受色是如去，乃至识是如去。<br>
      　　问曰：梵志何以答佛，皆言不也？<br>
      　　答曰：梵志本总相为我，佛今一一别问，以是故，答佛言不也。<br>
      　　复次，梵志闻人二种说我：或有说五众即是我，或有说离五众别有我。若五众即是我，则无别我。所以者何？我是一，众是五，一不作五，五不作一。<br>
      　　复次，五众无常生灭相，五众是我亦应生灭，若生灭者则失罪福。是五众从因缘和合生，不自在；我若尔者，何用我为！不自在故。如是等过罪故，不得说言色如去，受、想、行、识如去。离五众亦不应有我，无相故。若知、见、受等，是皆五众相，非是我相，智者云何说离五众而有我？以是故言不也。若有言别更有我、无五众，是亦不然，皆是颠倒妄见分别。如是种种因缘知无我，我即是如去。诸法亦尔，皆同如去，以无主故，法无所属。<br>
      　　复次，梵志推求得道智慧，于四处求之，皆无定相，所谓观自身五众名为内，外观他身名为外，彼此名为内外。是三种智慧不得道，无智慧亦不得道。<br>
      　　复次，内者内六入，外者外六入。<br>
      　　复次，内名能观智慧，外名所观处。是先尼知诸观皆有过罪。何以故？内以智慧力故，谓外诸法是常无常、有无等，非外法有定相；若有定相，则无智用。又此智慧从外法因缘生，外法相不定故，智慧亦不定。如称为物故，物为称故，二事相待；若离物无称，离称无物。无量数智名得道，方便得名得圣道果。<br>
      　　复次，略说实智慧义，所谓不见内五众中，不见外五众中，亦不见内外五众中，亦不见离五众中，见是智慧为实。以无常智慧观五众无常，是智慧从因缘和合故有不实。著观者邪见，不著者得道。若无常相是实者，何故著而不得道？以是故，一切内外不见定智慧。若离是无常等观得道者，一切凡夫亦应得道，以是故说离是智慧，亦无所得。尔时，梵志以是智慧，于一切法中心得远离，于智慧亦复远离；一切我见等取相邪见，一切皆灭，亦不从无智得。尔时，梵志欢喜，观无量法性相，佛真为大师！不舍者，诸法中皆有助道力故。不受者，诸法实相毕竟空无所得故不受。<br>
      　　复次，诸结使烦恼，颠倒虚妄故无所舍，但知诸法如实相，无相无忆念故，是名菩萨不受、不舍波罗蜜，名为般若波罗蜜，此彼岸不度故；世间即是涅槃相，涅槃相即是世间相，一相所谓无相。若如是知，应当灭，以未具足诸功德故不灭；大慈悲本愿力故不灭。虽求佛道，于此法中亦无好丑相及受舍相。以是故，非法亦非非法，是名菩萨般若波罗蜜，一切相不受。</p>
<div class="jwbt-box"><div class="jwbt"><a name=j1163-03-6><a href="1163-03.htm#MENU-top">大智度论卷第四十三</div></a></a>
<div class="jwbtbm"><a name=j1163-03-7><a href="1163-03.htm#MENU-top">释集散品第九之余</div></div></a></a>
<p>　　【经】“复次，世尊，菩萨摩诃萨欲行般若波罗蜜，应如是思惟：何者是般若波罗蜜？何以故名般若波罗蜜？是谁般若波罗蜜？若菩萨摩诃萨行般若波罗蜜，如是念：若法无所有、不可得，是般若波罗蜜。”<br>
      　　尔时，舍利弗问须菩提：“何等法无所有、不可得？”<br>
      　　须菩提言：“般若波罗蜜，是法无所有、不可得；禅波罗蜜、毗梨耶波罗蜜、羼提波罗蜜、尸罗波罗蜜、檀波罗蜜，是法无所有、不可得：内空故，外空、内外空、空空、大空、第一义空、有为空、无为空、毕竟空、无始空、散空、性空、自相空、诸法空、不可得空、无法空、有法空、无法有法空故。舍利弗，色法，无所有、不可得；受、想、行、识法，无所有、不可得。内空法，无所有、不可得；乃至无法有法空法，无所有、不可得。舍利弗，四念处法，无所有、不可得；乃至十八不共法，无所有、不可得。舍利弗，诸神通法，无所有、不可得；如法，无所有、不可得；法性、法相、法住、法位、实际法，无所有、不可得。舍利弗，佛，无所有、不可得；萨婆若法，无所有、不可得；一切种智法，无所有、不可得：内空乃至无法有法空故。舍利弗，若菩萨摩诃萨如是思惟，如是观时，心不没、不悔，不惊、不畏、不怖，当知是菩萨不离般若波罗蜜行。”<br>
      　　舍利弗问须菩提：“何因缘故，当知菩萨不离般若波罗蜜行？”<br>
      　　须菩提言：“色，离色性；受、想、行、识，离识性。六波罗蜜，离六波罗蜜性；乃至实际，离实际性。”<br>
      　　舍利弗复问须菩提：“云何是色性？云何是受、想、行、识性？云何乃至实际性？”<br>
      　　须菩提言：“无所有，是色性；无所有，是受、想、行、识性；乃至无所有，是实际性。舍利弗，以是因缘故，当知色，离色性；受、想、行、识，离识性；乃至实际，离实际性。舍利弗，色亦离色相，受、想、行、识，亦离识相；乃至实际亦离实际相。相亦离相，性亦离性。”<br>
      　　舍利弗问须菩提：“菩萨摩诃萨若如是学，得成就萨婆若？”<br>
      　　须菩提言：“如是，如是。舍利弗，若菩萨摩诃萨如是学，得成就萨婆若。何以故？诸法不生不成就故。”<br>
      　　舍利弗问须菩提：“何因缘故，诸法不生不成就？”<br>
      　　须菩提言：“色、色空，是色生成就不可得；受、想、行、识，识空，是识生成就不可得；乃至实际、实际空，是实际生成就不可得。舍利弗，菩萨摩诃萨如是学，渐近萨婆若，渐得身清净、心清净、相清净；渐得身清净、心清净、相清净故，是菩萨不生染心，不生瞋心，不生痴心，不生憍慢心，不生悭贪心，不生邪见心。是菩萨不生染心，乃至不生邪见心故，终不生母人腹中，常得化生；从一佛国至一佛国，成就众生，净佛世界，乃至阿耨多罗三藐三菩提，终不离诸佛。舍利弗，菩萨摩诃萨当作是行般若波罗蜜，当作是学般若波罗蜜。”　　<br>
      　　【论】问曰：上来广说般若波罗蜜，今须菩提何以作是言：菩萨摩诃萨应如是思惟，何者是般若波罗蜜？<br>
      　　答曰：须菩提上来谦让门说，次不住门说，今明般若波罗蜜体；何等是般若波罗蜜？般若波罗蜜者，是一切诸法实相，不可破，不可坏；若有佛，若无佛，常住诸法相、法位，非佛、非辟支佛、非菩萨、非声闻、非天人所作，何况其余小众生？<br>
      　　复次，常是一边，断灭是一边；离是二边行中道，是为般若波罗蜜。又复常无常、苦乐、空实、我无我等，亦如是。色法是一边，无色法是一边，可见法不可见法、有对无对、有为无为、有漏无漏、世间出世间等诸二法，亦如是。<br>
      　　复次，无明是一边，无明尽是一边；乃至老死是一边，老死尽是一边；诸法有是一边，诸法无是一边；离是二边行中道，是为般若波罗蜜。菩萨是一边，六波罗蜜是一边；佛是一边，菩提是一边；离是二边行中道，是为般若波罗蜜。略说内六情是一边，外六尘是一边；离是二边行中道，是名般若波罗蜜。此般若波罗蜜是一边，此非般若波罗蜜是一边；离是二边行中道，是名般若波罗蜜。如是等二门，广说无量般若波罗蜜相。<br>
      　　复次，离有离无，离非有非无，不堕愚痴而能行善道，是为般若波罗蜜。如是等三门，是般若波罗蜜相。<br>
      　　复次，须菩提此中自说：是法无所有、不可得。是般若波罗蜜空故，无所有；常无常等诸观，求觅无定相故，不可得。<br>
      　　复次，无所有者，此中须菩提自说：般若波罗蜜，乃至五波罗蜜法无所有，不可取、不可受、不可著故。<br>
      　　复次，十八空故，是六波罗蜜无所有、不可得。譬如大风能破散诸云，亦如大火烧干草木，如金刚宝摧破大山，诸空亦如是能破诸法。<br>
      　　何以故名般若波罗蜜者？般若者，秦言智慧。一切诸智慧中最为第一，无上、无比、无等，更无胜者，穷尽到边。如一切众生中佛为第一，一切诸法中涅槃为第一，一切众中比丘僧为第一。<br>
      　　问曰：汝先说诸法实相是般若波罗蜜，所谓法位、法住，有佛、无佛常住不异；今何以说诸智慧中般若波罗蜜第一，譬如诸法中涅槃为第一？<br>
      　　答曰：世间法，或时因中说果，或时果中说因，无咎。如人日食数匹布，布不可食，从布因缘得食，是名因中说果；如见好画而言好手，是名果中说因。诸法实相生智慧，是则果中说因。<br>
      　　复次，是菩萨入不二入法门，是时能具行此般若波罗蜜，不分别是因是果、是缘是智、是内是外、是此是彼等，所谓一相无相，以是故不应难。<br>
      　　复次，世间三种智慧：一者、世俗巧便，博识文艺、仁智礼敬等；二者、离生智慧，所谓离欲界，乃至无所有处；三者、出世间智慧，所谓离我及我所，诸漏尽声闻、辟支佛智慧。般若波罗蜜为最殊胜，毕竟清净，无所著故，为饶益一切众生故。声闻、辟支佛智慧，虽漏尽故清净，无大慈悲，不能饶益一切故不如，何况世俗罪垢不净欺诳智慧！三种智慧，不及是智慧故，名为般若波罗蜜。<br>
      　　复次，是智慧为度一切众生故，为得佛道故；是智慧相应，受、想、行、识，及从智慧起身业、口业，及生、住等心不相应诸行，是诸法和合，名为波罗蜜。是诸波罗蜜中，智慧多故，名为般若波罗蜜；念定等多故，名为禅波罗蜜；余波罗蜜义，亦如是。如是等种种无量因缘故，名为般若波罗蜜。<br>
      　　是谁般若波罗蜜者？第一义中无知者、见者、得者，一切法无我、无我所相，诸法但空，因缘和合相续生。若尔！般若当属谁？佛法有二种：一者、世谛，二者、第一义谛。为世谛故，般若波罗蜜属菩萨；凡夫人法，种种过罪，不清净故，则不属凡夫。般若波罗蜜毕竟清净，凡夫所不乐，如蝇乐处不净，不好莲华；凡夫人虽复离欲，有吾我心，著离欲法故，不乐般若波罗蜜。声闻、辟支佛，虽欲乐般若波罗蜜，无深慈悲故，大厌世间，一心向涅槃，是故不能具足得般若波罗蜜。是般若波罗蜜，菩萨成佛时，转名一切种智。以是故，般若不属佛，不属声闻、辟支佛，不属凡夫，但属菩萨。<br>
      　　问曰：此经中常说五众在前，一切种智在后，今何以先说六波罗蜜？<br>
      　　答曰：舍利弗问须菩提无所有义，五众种种因缘观，强令无所有，难解；般若波罗蜜即是无所有，易解。譬如水中月，易明其空；天上月难令无所有。五波罗蜜与般若波罗蜜，同名同事，是故续说五波罗蜜，然后续说五众，乃至一切种智无所有、不可得。菩萨入是门，观诸法实相，不恐不怖者，当知是菩萨不离般若波罗蜜。不离者，常行般若波罗蜜不虚，必有果报；此中须菩提自说不离因缘，所谓色离色性，色中无色相，虚诳无所有。菩萨能如是知，不离实智慧，乃至实际亦如是。菩萨能行是无障碍道，得至萨婆若，一切法不生不出故。<br>
      　　舍利弗问须菩提：云何一切法不生？须菩提答：色、色相空，故色无生无成就，乃至实际亦如是。若菩萨能如是行，是清净第一，无上无比故，渐近萨婆若；渐近萨婆若故，心不生邪见烦恼戏论，即时得心清净。心清净果报故，得身清净；三十二相、八十随形好，庄严其身。得三种清净故，破诸虚诳取相之法，受法性生身；所谓常得化生，不处胞胎。<br>
      　　问曰：若有力如此，何用化生，贪著其身而不取涅槃？<br>
      　　答曰：有二事因缘故：以诸佛是众生中宝，欲供养无厌故；有本愿度众生、净佛世界未满故。是菩萨福德方便力故，常不离诸佛。</p>
<div class="jwbt-box"><div class="jwbtbm"><a name=j1163-03-8><a href="1163-03.htm#MENU-top">释行相品第十</div></div></a></a>
<p>　　【经】尔时，须菩提白佛言：“世尊，若菩萨摩诃萨无方便，欲行般若波罗蜜，若行色为行相，若行受、想、行、识为行相；若色是常行为行相，若受、想、行、识是常行为行相；若色是无常行为行相，若受、想、行、识是无常行为行相；若色是乐行为行相，若受、想、行、识是乐行为行相；若色是苦行为行相，若受、想、行、识是苦行为行相；若色是有行为行相，若受、想、行、识是有行为行相；若色是空行为行相，若受、想、行、识是空行为行相；若色是我行为行相，若受、想、行、识是我行为行相；若色是无我行为行相，若受、想、行、识是无我行为行相；若色是离行为行相，若受、想、行、识是离行为行相；若色是寂灭行为行相，若受、想、行、识是寂灭行为行相。世尊，若菩萨摩诃萨无方便，行四念处为行相，乃至行十八不共法为行相。世尊，若菩萨摩诃萨行般若波罗蜜时，作是念‘我行般若波罗蜜有所得行’，亦是行相。世尊，若菩萨摩诃萨作是念‘能如是行，是修行般若波罗蜜’，亦是行相。当知是菩萨摩诃萨，行般若波罗蜜无方便！”<br>
      　　须菩提语舍利弗：“若菩萨摩诃萨行般若波罗蜜时，色受念妄解，若色受念妄解，为色故作行；若为色作行，不得离生老病死，忧悲苦恼，及后世苦。若菩萨摩诃萨行般若波罗蜜时无方便，眼受念妄解乃至意，色乃至法；眼识界乃至意识界，眼触乃至意触，眼触因缘生受乃至意触因缘生受；四念处乃至十八不共法受念妄解，为十八不共法故作行。若为作行，是菩萨不能得离生老病死忧悲苦恼，及后世苦。如是菩萨，尚不能得声闻、辟支佛地证，何况得阿耨多罗三藐三菩提？无有是处。舍利弗，当知是菩萨摩诃萨行般若波罗蜜无方便。”<br>
      　　舍利弗问须菩提：“云何当知菩萨摩诃萨行般若波罗蜜有方便？”<br>
      　　须菩提语舍利弗：“若菩萨摩诃萨欲行般若波罗蜜时，不行色，不行受、想、行、识；不行色相，不行受、想、行、识相；不行色、受、想、行、识常，不行色、受、想、行、识无常；不行色、受、想、行、识乐，不行色、受、想、行、识苦；不行色、受、想、行、识我，不行色、受、想、行、识无我；不行色、受、想、行、识空，不行色、受、想、行、识无相，不行色、受、想、行、识无作；不行色、受、想、行、识离，不行色、受、想、行、识寂灭。何以故？舍利弗，是色空为非色，离空无色，离色无空，色即是空，空即是色；受、想、行、识空为非识，离空无识，离识无空，空即是识，识即是空；乃至十八不共法空为非十八不共法，离空无十八不共法，离十八不共法无空，空即是十八不共法，十八不共法即是空。如是，舍利弗，当知是菩萨摩诃萨行般若波罗蜜有方便；是菩萨摩诃萨如是行般若波罗蜜，能得阿耨多罗三藐三菩提。是菩萨摩诃萨行般若波罗蜜时，行亦不受，不行亦不受，行不行亦不受，非行非不行亦不受，不受亦不受。”<br>
      　　舍利弗语须菩提：“菩萨摩诃萨行般若波罗蜜时，何因缘故不受？”<br>
      　　须菩提言：“是般若波罗蜜自性不可得，故不受。何以故？无所有性是般若波罗蜜。舍利弗，以是故，菩萨摩诃萨行般若波罗蜜，行不受，不行亦不受，行不行亦不受，非行非不行亦不受，不受亦不受。何以故？一切法性无所有，不随诸法行，不受诸法相故，是名菩萨摩诃萨诸法无所受三昧广大之用，不与声闻、辟支佛共。是菩萨摩诃萨行是三昧不离，疾得阿耨多罗三藐三菩提。”　　<br>
      　　【论】释曰：前品用空门破诸法，此品欲以无相门破诸法。若菩萨无方便观色，则堕相中；堕相中故，失般若波罗蜜行。所以者何？以一切法空故，无相可取。<br>
      　　问曰：人知善恶果报，取果报相已，分别善、恶，善者取，恶者舍，是故行道。云何说诸法无相相？<br>
      　　答曰：取相者为初学者说，无相者为行道、住解脱门者说，不应以粗事为难！今行者取善相，破不善相，所谓取男女等相生诸烦恼因缘；后以无相相破善法相，若破不善而不破善相者，善即为患，生诸著故。以无相相破善法，无相亦自破。所以者何？无相，善法所摄故。譬如雹堕害谷，雹自消灭。<br>
      　　复次，一切法无相相为实。譬如身，不净充满，九孔常流，无有净相；而人无明故，强以为净，生烦恼，作诸罪。如小儿于不净物中，取净相以为乐，长者观之而笑，知为虚妄。如是等种种取相，皆为虚妄。如玻瓈珠，随前色变，自无定色；诸法亦如是，无有定相，随心为异，若常、无常等相。如以瞋心，见此人为弊；若瞋心休息，淫欲心生，见此人还复为好；若以憍慢心生，见此人以为卑贱；闻其有德，还生敬心。如是等有理而憎爱，无理而憎爱，皆是虚妄忆想；若除虚诳相，亦无空相、无相相、无作相，无所破故。是色从种种因缘和合而有，譬如水沫，如幻、如梦；若菩萨于色中取一异相，即失般若波罗蜜，色性是无相相故。受是色相已，见色散坏磨灭，谓是无常；若见和合少许时住，谓为常。常有二种：一者、若住百岁、千万亿岁，若一劫，若八万劫，然后归灭；二者、常住不坏。菩萨若边邪灭故，亦不复观真实常；若观常，知是久住故常，非是真实。若不灭边邪，观色为真实常，作是念：草木零落还归为土，但离合有时；是故说是菩萨无方便。菩萨或观色无常，无常亦有二种：一者、念念灭，一切有为法，不过一念住；二者、相续法坏故，名为无常，如人命尽，若火烧草木，如煎水消尽。若初发心菩萨行是相续，断粗无常，心厌故；若久行菩萨，能观诸法念念生灭无常。是二菩萨皆堕取相中。所以者何？是色常、无常相不可得，如先说。受、想、行、识，亦如是。苦、乐、我、非我，亦尔。<br>
      　　问曰：是五众可作常、无常等观，云何言五众是寂灭远离相？<br>
      　　答曰：行者不见五众常、无常相故，知是五众离自相；若知五众离自相，即是寂灭如涅槃。<br>
      　　问曰：若尔者！初自无相，云何说言无方便堕相中？<br>
      　　答曰：是菩萨根钝，不自觉心离五众著，转复著远离寂灭，于无相中而生著。三十七品乃至十八不共法，亦应如是随义分别。若菩萨观外诸法皆无相，言我能作是观，以有我心残故，亦堕相中。若菩萨能离此著相非道，行真净无相智慧，作是念：能如是内外清净行，是为修行般若波罗蜜。是人亦堕相中。所以者何？不可著而著，不可取而取故；是菩萨名为无方便，依止爱见，著善法故。是菩萨虽有福德，亦不得离老病死忧悲苦恼；杂行道故，尚不能得小乘，何况大乘！与上相违，名为有方便。于一切法不受不著，诸法和合因缘生，无自性故。<br>
      　　问曰：前说无受三昧，此说不受三昧，有何等异？<br>
      　　答曰：前者为空故，此为无相故。<br>
      　　不远离者，常行不息不休，以大慈悲心故。<br>
      　　疾得佛道者，入是三昧无障碍故，所行智慧与佛相似，若无量阿僧祇劫应得，或时超一阿僧祇劫、百劫，乃至六十一劫，如弗沙佛赞叹释迦文佛超越九劫。</p>
      <p>　　【经】舍利弗言：“但不离是三昧，令菩萨疾得阿耨多罗三藐三菩提，更有余三昧？”<br>
      　　须菩提语舍利弗言：“更有诸三昧，菩萨摩诃萨行是，疾得阿耨多罗三藐三菩提。”<br>
      　　舍利弗言：“何等三昧，菩萨摩诃萨行是，疾得阿耨多罗三藐三菩提？”<br>
      　　须菩提言：“诸菩萨摩诃萨有三昧名首楞严，行是三昧，令菩萨摩诃萨疾得阿耨多罗三藐三菩提。有名宝印三昧、师子游戏三昧、妙月三昧、月幢相三昧、诸法印三昧、观顶三昧、毕法性三昧、毕幢相三昧、金刚三昧、入法印三昧、三昧王安立三昧、放光三昧、力进三昧、出生三昧；必入辩才三昧、入名字三昧、观方三昧、陀罗尼印三昧、不妄三昧。摄诸法海印三昧、遍覆虚空三昧、金刚轮三昧、宝断三昧、普照三昧、不求三昧、无处住三昧、无心三昧、净灯三昧、无边明三昧、能作明三昧、普遍明三昧、坚净诸三昧三昧、无垢明三昧、作乐三昧；电光三昧、无尽三昧、威德三昧、离尽三昧、不动三昧、庄严三昧、日光三昧、月净三昧、净明三昧、能作明三昧、作行三昧、知相三昧、如金刚三昧、心住三昧、遍照三昧、安立三昧、宝顶三昧、妙法印三昧、法等三昧、生喜三昧、到法顶三昧、能散三昧、坏诸法处三昧、字等相三昧、离字三昧、断缘三昧、不坏三昧、无种相三昧、无处行三昧、离闇三昧、无去三昧、不变三昧、度缘三昧、集诸功德三昧、住无心三昧、妙净华三昧、觉意三昧、无量辩三昧、无等等三昧、度诸法三昧、分别诸法三昧、散疑三昧、无住处三昧、一相三昧、一性三昧、生行三昧、一行三昧、不一行三昧、妙行三昧、达一切有底散三昧、入言语三昧、离音声字语三昧、然炬三昧、净相三昧、破相三昧、一切种妙足三昧、不喜苦乐三昧、不尽行三昧、多陀罗尼三昧、取诸邪正相三昧、灭憎爱三昧、逆顺三昧、净光三昧、坚固三昧、满月净光三昧、大庄严三昧、能照一切世三昧等三昧、无诤三昧、无住处乐三昧、如住定三昧、坏身衰三昧、坏语如虚空三昧、离著虚空不染三昧，舍利弗，是菩萨摩诃萨行是诸三昧，疾得阿耨多罗三藐三菩提。复有无量阿僧祇三昧门、陀罗尼门；菩萨摩诃萨学是三昧门、陀罗尼门，疾得阿耨多罗三藐三菩提。”<br>
      　　慧命须菩提随佛心言：“当知是菩萨摩诃萨行是三昧者，已为过去佛所授记，今现在十方诸佛亦授是菩萨记。是菩萨不见是诸三昧，亦不念是三昧，亦不念‘我当入是三昧’、‘我今入是三昧’、‘我已入是三昧’，是菩萨摩诃萨都无分别念！”<br>
      　　舍利弗问须菩提：“菩萨摩诃萨住是诸三昧已，从过去佛授记耶？”<br>
      　　须菩提报言：“不也，舍利弗。何以故？般若波罗蜜不异诸三昧，诸三昧不异般若波罗蜜；菩萨不异般若波罗蜜，般若波罗蜜不异菩萨；般若波罗蜜即是三昧，三昧即是般若波罗蜜；菩萨即是般若波罗蜜及三昧，般若波罗蜜及三昧即是菩萨。”<br>
      　　舍利弗语须菩提：“若三昧不异菩萨，菩萨不异三昧，三昧即是菩萨，菩萨即是三昧，菩萨云何知一切诸法等三昧？”<br>
      　　须菩提言：“若菩萨入是三昧，是时不作是念‘我以是法入是三昧’，以是因缘故，舍利弗，是菩萨于诸三昧不知不念！”<br>
      　　舍利弗言：“何以故不知不念？”<br>
      　　须菩提言：“诸三昧无所有故，是菩萨不知不念。”<br>
      　　尔时，佛赞言：“善哉！善哉！须菩提，如我说汝行无诤三昧第一，与此义相应。菩萨摩诃萨应如是学般若波罗蜜、禅波罗蜜、毗梨耶波罗蜜、羼提波罗蜜、尸罗波罗蜜、檀波罗蜜，四念处乃至十八不共法，亦应如是学！”　　<br>
      　　【论】问曰：如佛说涅槃一道，所谓空、无相、无作。舍利弗何以更问有余三昧，令菩萨疾得佛不？<br>
      　　答曰：未近涅槃时，多有余道；近涅槃时，唯有一道，空、无相、无作。诸余三昧，皆入此三解脱门。譬如大城，多有诸门，皆得入城。又如众川万流，皆归于海。何等余三昧？所谓首楞严三昧等诸三昧。摩诃衍品中佛自说；有深难解者，彼中当说。若菩萨能行是百八三昧等诸陀罗尼门，十方诸佛皆与授记。所以者何？是菩萨虽得是诸三昧，实无诸忆想分别我心故，亦不作是念：我当入是三昧、今入、已入，我当住是三昧，是我三昧。以是心清净微妙法不著故，诸佛授记。<br>
      　　尔时，舍利弗还以空智慧难须菩提言：菩萨住是三昧，取是三昧相，得受记耶？须菩提言：不也！何以故？三事不异故：般若不异三昧，三昧不异般若；般若不异菩萨、三昧，菩萨、三昧不异般若；般若、三昧即是菩萨，菩萨即是般若、三昧。般若、三昧、菩萨异者，诸佛授其记，不异故无授记。<br>
      　　舍利弗复问：若尔者，三昧及一切法平等不异？须菩提言：诸菩萨有诸法等三昧，入是三昧中，诸法无异。<br>
      　　复次，如先说，于诸三昧不作忆想分别，不觉不知，诸三昧自性无所有故，菩萨不知不念。佛以须菩提自未得是三昧，而善说菩萨微妙三昧、陀罗尼，般若波罗蜜中不念不著，是故赞言：善哉！我说汝得无诤三昧第一，如我所赞不虚。</p>
      <p>　　【经】舍利弗白佛言：“世尊，菩萨摩诃萨如是学，为学般若波罗蜜耶？”<br>
      　　佛告舍利弗：“菩萨摩诃萨如是学，为学般若波罗蜜，是法不可得故，乃至学檀波罗蜜，是法不可得故；学四念处乃至十八不共法，是法不可得故。”<br>
      　　舍利弗白佛言：“世尊，如是菩萨摩诃萨学般若波罗蜜，是法不可得耶？”<br>
      　　佛言：“如是，菩萨摩诃萨学般若波罗蜜，是法不可得。”<br>
      　　舍利弗言：“世尊，何等法不可得？”<br>
      　　佛言：“我不可得，乃至知者、见者不可得，毕竟净故。五阴不可得，十二入不可得，十八界不可得，毕竟净故。无明不可得，毕竟净故；乃至老死不可得，毕竟净故。苦谛不可得，毕竟净故；集、灭、道谛不可得，毕竟净故。欲界不可得，毕竟净故；色界、无色界不可得，毕竟净故。四念处不可得，毕竟净故；乃至十八不共法不可得，毕竟净故。六波罗蜜不可得，毕竟净故。须陀洹不可得，毕竟净故；斯陀含、阿那含、阿罗汉、辟支佛不可得，毕竟净故。菩萨不可得，毕竟净故；佛不可得，毕竟净故。”<br>
      　　舍利弗白佛言：“世尊，何等是毕竟净？”<br>
      　　佛言：“不出不生，无得无作，是名毕竟净。”<br>
      　　舍利弗白佛言：“世尊，菩萨摩诃萨若如是学，为学何等法？”<br>
      　　佛告舍利弗：“菩萨摩诃萨如是学，于诸法无所学。何以故？舍利弗，诸法相不如凡夫所著。”<br>
      　　舍利弗白佛言：“世尊，诸法实相云何有？”<br>
      　　佛言：“诸法无所有，如是有；如是无所有，是事不知，名为无明。”<br>
      　　舍利弗白佛言：“世尊，何等无所有，是事不知，名为无明？”<br>
      　　佛告舍利弗：“色、受、想、行、识无所有，内空乃至无法有法空故；四念处乃至十八不共法无所有，内空乃至无法有法空故。是中凡夫以无明力渴爱故，妄见分别，说是无明。是凡夫为二边所缚，是人不知不见诸法无所有，而忆想分别著色，乃至十八不共法；是人著故，于无所有法而作识知见，是凡夫不知不见。何等不知不见？不知不见色，乃至十八不共法，亦不知不见，以是故堕凡夫数，如小儿。是人不出，于何不出？不出欲界，不出色界，不出无色界，声闻、辟支佛法中不出。是人亦不信，不信何等？不信色空，乃至不信十八不共法空。是人不住，不住何等？不住檀波罗蜜，乃至不住般若波罗蜜，不住阿毗跋致地，乃至不住十八不共法。以是因缘故，名为凡夫，如小儿，亦名为著者。何等为著？著色乃至识，著眼入乃至意入，著眼界乃至意识界，著淫、怒、痴，著诸邪见，著四念处，乃至著佛道。<br>
      　　舍利弗白佛言：“世尊，菩萨摩诃萨作如是学，亦不学般若波罗蜜，不得萨婆若！”<br>
      　　佛语舍利弗：“菩萨摩诃萨作如是学，亦不学般若波罗蜜，不得萨婆若？”<br>
      　　舍利弗白佛言：“世尊，何以故菩萨摩诃萨亦不学般若波罗蜜，不得萨婆若？”<br>
      　　佛告舍利弗：“菩萨摩诃萨无方便故，想念分别，著般若波罗蜜、著禅波罗蜜、毗梨耶波罗蜜、羼提波罗蜜、尸罗波罗蜜、檀波罗蜜，乃至十八不共法、一切种智，想念分别著。以是因缘故，菩萨摩诃萨如是学，亦不学般若波罗蜜，不得萨婆若！”<br>
      　　舍利弗白佛言：“世尊，若菩萨摩诃萨如是学，不学般若波罗蜜，不得萨婆若！”<br>
      　　佛告舍利弗：“菩萨摩诃萨如是学，不学般若波罗蜜，不得萨婆若。”<br>
      　　舍利弗白佛言：“世尊，菩萨摩诃萨，今云何应学般若波罗蜜，得萨婆若？”<br>
      　　佛告舍利弗：“若菩萨摩诃萨学般若波罗蜜时，不见般若波罗蜜。舍利弗，菩萨摩诃萨如是学般若波罗蜜，得萨婆若，以不可得故。”<br>
      　　舍利弗白佛言：“世尊，云何名不可得？”<br>
      　　佛言：“诸法内空，乃至无法有法空故。”　　<br>
      　　【论】释曰：舍利弗上问：但无受三昧，疾得佛，更有余三昧？须菩提说：更有余三昧疾得佛。是菩萨不念不著是三昧，过去、现在诸佛授记。佛赞言：善哉！菩萨摩诃萨应如是学般若波罗蜜，乃至一切佛法。<br>
      　　是时，舍利弗作是念：般若波罗蜜是空相，诸三昧种种分别相，云何学诸三昧为是学般若波罗蜜？是故问。佛答舍利弗：如是学般若波罗蜜，皆以不可得故，以般若波罗蜜气分相皆在诸三昧中；能如是学，是为学般若波罗蜜，乃至十八不共法，佛即可之。<br>
      　　舍利弗复问：何等法不可得？佛此中自说：众生空故，毕竟清净故，我不可得，乃至知者、见者，须陀洹乃至佛不可得；法空故，毕竟清净故，五众不可得，乃至十八不共法不可得。毕竟清净者，不出不生，不得不作等。因边不起故，名为不出；缘边不起故，名为不生。定生相不可得故，名为不出不生。不出不生故，名不可得；不可得故，名无作无起。是起作法，皆是虚诳，离如是相，名毕竟清净。<br>
      　　舍利弗问佛：菩萨能如是行毕竟真净道，为学何法？为得何法？佛答：能如是学，为无所学，无所得。<br>
      　　问曰：菩萨用是毕竟空，学六波罗蜜，乃至十八不共法，云何言无法可学？<br>
      　　答曰：此中佛自说：诸法不如凡人所著。凡夫人心有无明、邪见等结使，所闻、所见、所知，皆异法相；乃至闻佛说法，于圣道中、果报中皆著，污染于道。<br>
      　　舍利弗白佛言：若凡夫人所见，皆是不实，今是诸法云何有？佛言：诸法无所有；凡夫人于无所有处，亦以为有。所以者何？是凡夫人离无明、邪见不能有所观，以是故说著无所有故，名为无明；譬如空拳以诳小儿，小儿著故，谓以为有。<br>
      　　舍利弗问佛：何等法无所有，著故名无明？佛答：色乃至十八不共法，是中无明爱故，忆想分别是明、是无明，堕有边、无边，失智慧明。失智慧明故，不见、不知色毕竟空无所有相，自生忆想分别而著，乃至识众、十二入、十八界、十二因缘；或闻善法，所谓六波罗蜜，乃至十八不共法，亦如世间法，忆想分别著圣法亦如是。以是故，名堕凡夫数，如小儿，为人轻笑。如人以指示月，愚者但看指，不看月；智者轻笑言，汝何不得示者意！指为知月因缘，而更看指不知月。诸佛贤圣为凡夫人说法，而凡夫著音声语言，不取圣人意，不得实义；不得实义故，还于实中生著。佛今说凡夫所失，故言不能过三界，亦不能离二乘。不得圣人意故，闻说诸法空而不信，不信故不行，不住六波罗蜜，乃至十八不共法。以失如是功德故，名为凡夫小儿。是小儿著五众、十二入、十八界、三毒诸烦恼，乃至六波罗蜜、十八不共法、阿耨多罗三藐三菩提皆著，是故名为著者。<br>
      　　舍利弗问：若菩萨如是行，是名不行般若波罗蜜；不行般若波罗蜜，不得萨婆若。佛可舍利弗言：如是，如是。即为说因缘，所谓新行菩萨无方便力，闻是般若波罗蜜，忆想分别寻求欲取，作是念：我舍世间乐，复不能得般若波罗蜜，是为两失！专求欲得，或谓说空是般若波罗蜜，或说空亦空是般若波罗蜜，或说诸法如实相是般若波罗蜜，如是用六十二见、九十八使烦恼心，著是般若波罗蜜，乃至一切种智亦如是。以是著心学诸法，不能得萨婆若。与此相违者，能行般若波罗蜜，亦能得萨婆若，所谓不见般若波罗蜜，不见行者，不见缘法，不见亦不见。舍利弗更问不见因缘，佛答是菩萨入十八空故不见，非以无智故不见。</p>
<div class="jwbt-box"><div class="jwbt"><a name=j1163-03-9><a href="1163-03.htm#MENU-top">大智度论卷第四十四</div></a></a>
<div class="jwbtbm"><a name=j1163-03-10><a href="1163-03.htm#MENU-top">释幻人无作品第十一（经作幻人品）</div></div></a></a>
<p>　　【经】尔时，慧命须菩提白佛言：“世尊，若当有人问言：‘幻人学般若波罗蜜，当得萨婆若不？幻人学禅波罗蜜、毗梨耶波罗蜜、羼提波罗蜜、尸罗波罗蜜、檀波罗蜜，学四念处，乃至十八不共法及一切种智，得萨婆若不？’我当云何答？”<br>
      　　佛告须菩提：“我还问汝，随意答我。须菩提，于汝意云何？色与幻有异不？受、想、行、识与幻有异不？”<br>
      　　须菩提言：“不也，世尊。”<br>
      　　佛言：“于汝意云何？眼与幻有异不？乃至意与幻有异不？色乃至法，与幻有异不？眼界乃至意识界，与幻有异不？眼触乃至意触，眼触因缘生受，乃至意触因缘生受，与幻有异不？”<br>
      　　须菩提言：“不也，世尊。”<br>
      　　“于汝意云何？四念处与幻有异不？乃至八圣道分，与幻有异不？”<br>
      　　“不也，世尊。”<br>
      　　“于汝意云何？空、无相、无作，与幻有异不？”<br>
      　　“不也，世尊。”<br>
      　　“须菩提，于汝意云何？檀波罗蜜，与幻有异不？乃至十八不共法，与幻有异不？”<br>
      　　“不也，世尊。”<br>
      　　“须菩提，于汝意云何？阿耨多罗三藐三菩提，与幻有异不？”<br>
      　　“不也，世尊。何以故？色不异幻，幻不异色，色即是幻，幻即是色。世尊，受、想、行、识不异幻，幻不异受、想、行、识，识即是幻，幻即是识。世尊，眼不异幻，幻不异眼，眼即是幻，幻即是眼；眼触因缘生受，乃至意触因缘生受亦如是。世尊，四念处不异幻，幻不异四念处，四念处即是幻，幻即是四念处；乃至阿耨多罗三藐三菩提不异幻，幻不异阿耨多罗三藐三菩提，阿耨多罗三藐三菩提即是幻，幻即是阿耨多罗三藐三菩提。”<br>
      　　佛告须菩提：“于汝意云何？幻有垢有净不！”<br>
      　　“不也，世尊。”<br>
      　　“须菩提，于汝意云何？幻有生有灭不？”<br>
      　　“不也，世尊。”<br>
      　　“若法不生不灭，是法能学般若波罗蜜，当得萨婆若不？”<br>
      　　“不也，世尊。”<br>
      　　“于汝意云何？五受阴假名是菩萨不？”<br>
      　　“如是，世尊。”<br>
      　　“于汝意云何？五受阴假名有生灭、垢净不？”<br>
      　　“不也，世尊。”<br>
      　　“于汝意云何？若法但有名字，非身非身业，非口非口业，非意非意业，不生不灭，不垢不净，如是法能学般若波罗蜜，得萨婆若不？”<br>
      　　“不也，世尊。”<br>
      　　“菩萨摩诃萨若能如是学般若波罗蜜，当得萨婆若，以无所得故。”<br>
      　　须菩提白佛言：“世尊，菩萨摩诃萨应如是学般若波罗蜜，得阿耨多罗三藐三菩提，如幻人学。何以故？世尊，当知五阴即是幻人，幻人即是五阴。”<br>
      　　佛告须菩提：“于汝意云何？是五阴学般若波罗蜜，当得萨婆若不？”<br>
      　　“不也，世尊。何以故？是五阴性无所有，无所有性亦不可得。”<br>
      　　佛告须菩提：“于汝意云何？如梦五阴学般若波罗蜜，当得萨婆若不？”<br>
      　　“不也，世尊。何以故？梦性无所有，无所有性亦不可得。”<br>
      　　“于汝意云何？如响、如影、如焰、如化五众，学般若波罗蜜，当得萨婆若不？”<br>
      　　“不也，世尊。何以故？响、影、焰、化性无所有，无所有性亦不可得。六情亦如是。世尊，识即是六情，六情即是五众，是法皆内空故不可得，乃至无法有法空故不可得。”　　<br>
      　　【论】问曰：须菩提何以故以是事问佛，若人问幻人学般若波罗蜜得作佛不？应答言不得。幻人虚诳，无有本末，是事易答，何以故问佛？<br>
      　　答曰：上品佛答舍利弗甚深空义，须菩提作是念：诸法一相无分别。若尔者，幻人及实菩萨无异。而菩萨行诸功德得作佛，幻人无实，但诳人眼，不能作佛！<br>
      　　问曰：幻人不能行功德，以无心识，云何言行？<br>
      　　答曰：虽实不行，人见似行，故名为行。如幻人以饮食、财物、七宝布施，出家持戒、忍辱、精进、坐禅、说法等，无智人谓是为行，不知是幻。须菩提作是念：若如佛说诸法一相无所有，但是虚诳，幻人及实菩萨乃至佛等无有异。如幻人亦幻作佛，行六波罗蜜，降魔兵，坐道场，成佛道，放光明，说法度人；实菩萨行实道，得作佛，度众生，有何差别？佛言：我还问汝，随汝意答我。<br>
      　　问曰：佛何以不直答，而还问令随意答？<br>
      　　答曰：须菩提以空智慧，观三界五众皆空，心生厌离；诸烦恼习故，虽能总相知诸佛法空，犹有所贵，不能观佛法如幻无所有，以是故方喻说：如汝以五众空为证，诸佛法亦尔；汝观世间五众为空，我观佛法亦尔。是故问须菩提：于汝意云何，色与幻有异不？幻与色有异不？乃至受、想、行、识亦如是。若异者，汝应问；若不异，不应作是问。须菩提言：不异。问曰：若色不异幻可尔，幻人有色故，云何言受、想、行、识如幻不异？答曰：幻人有喜、乐、忧、苦相，无智人见，谓为有受、想、行、识。<br>
      　　复次，佛譬喻欲令人知五受众虚诳如幻；五受众虽与幻无异，佛欲令解故，为作譬喻。众生谓幻是虚诳，五受众虽有，与幻无异；是故须菩提一心筹量，知五众与幻无异。所以者何？如幻人色诳肉眼，能令生忧、喜、苦、乐；五受众亦能诳慧眼，令生贪欲、瞋恼诸烦恼等。如幻因少许咒术、物事、语言为本，能现种种事，城郭、庐观等；五受众亦以先世少许无明术因缘，有诸行、识、名色等种种，以是故说不异。如人见幻事生著心，废其生业，幻灭时生悔；五受众亦如是，先业因缘，幻生今五众，受五欲，生贪瞋，无常坏时，心乃生悔：我云何著是幻五众，失诸法实相！<br>
      　　佛开须菩提乐说门故，答言：幻与色不异。若不异，是法即是空，入不生不灭法中。若不生不灭，云何行般若波罗蜜得作佛？须菩提作是念：若尔者，菩萨何以故种种行道，求阿耨多罗三藐三菩提？佛知其念，即答：五众虚诳，但以假名故，号为菩萨。是假名中，无业、无业因缘，无心、无心数法，无垢无净，毕竟空故。佛言：菩萨应如幻人行般若波罗蜜，五众即是幻人无异，从先世业因缘、幻业出故，是五众亦不能得成就佛。何以故？性无所有故。余梦、化、影、响等亦如是。<br>
      　　问曰：何以故说识即是六情，六情即是五众？<br>
      　　答曰：是识，十二因缘中第三事；是中亦有色，亦有心数法，未熟故受识名，从识生六入。是二时俱有五众，色成故名五情，名成故名意情；六情不离五众，以是故说识即是六情。<br>
      　　问曰：若尔者，十二因缘中，处处皆有五众，何以但识、六情有五众？<br>
      　　答曰：是识今身之本，众生于现在法中多错。名色未熟，未有所能故不说；六情受苦乐，能生罪福故说。其余十一因缘，故说五众。<br>
      　　复次，佛知五百岁后，学者分别诸法相各异，离色法说识，离识法说色。欲破是诸见，令入毕竟空故，识中虽无五情，而说识即是六情；六情中虽不具五众，而说六情即是五众。<br>
      　　复次，先世但有心住六情，作种种忆想分别故，生今世六情、五众身；从今世身起种种结使，造后世六情、五众。如是等展转，是故说识即是六情，六情即是五众。是法内空中不可得，乃至无法有法空中不可得。</p>
      <p>　　【经】须菩提白佛言：“世尊，新发大乘意菩萨，闻说般若波罗蜜，将无惊、怖、畏？”<br>
      　　佛告须菩提：“若新发大乘意菩萨，于般若波罗蜜无方便，亦不得善知识，是菩萨或惊、或怖、或畏！”<br>
      　　须菩提白佛言：“世尊，何等是方便？菩萨行是方便，不惊、不畏、不怖？”<br>
      　　佛告须菩提：“有菩萨摩诃萨行般若波罗蜜，应萨婆若心，观色无常相，是亦不可得；观受、想、行、识无常相，是亦不可得。须菩提，是名菩萨摩诃萨行般若波罗蜜中方便。<br>
      　　“复次，须菩提，菩萨摩诃萨应萨婆若心，观色苦相，是亦不可得，受、想、行、识亦如是；应萨婆若心，观色无我相，是亦不可得，受、想、行、识亦如是。<br>
      　　“复次，须菩提，菩萨摩诃萨应萨婆若心，观色空相，是亦不可得，受、想、行、识亦如是；观色无相相，是亦不可得，受、想、行、识亦如是；观色无作相，是亦不可得，受、想、行、识亦如是；观色寂灭相，是亦不可得，乃至识亦如是；观色离相，是亦不可得，乃至识亦如是。是名菩萨摩诃萨行般若波罗蜜中方便。<br>
      　　“复次，须菩提，菩萨摩诃萨行般若波罗蜜，观色无常相，是亦不可得，观色苦相、无我相，空相、无相相、无作相，寂灭相、离相，是亦不可得；受、想、行、识亦如是。是时菩萨作是念：‘我当为一切众生说是无常法，是亦不可得；当为一切众生说苦相、无我相，空相、无相相、无作相，寂灭相、离相，是亦不可得。’是名菩萨摩诃萨檀波罗蜜。<br>
      　　“复次，菩萨摩诃萨不以声闻、辟支佛心，观色无常，亦不可得；不以声闻、辟支佛心，观识无常，亦不可得；不以声闻、辟支佛心，观色苦、无我、空、无相、无作、寂灭、离，亦不可得；受、想、行、识亦如是。是名菩萨摩诃萨尸罗波罗蜜。<br>
      　　“复次，须菩提，菩萨摩诃萨行般若波罗蜜，是诸法无常相，乃至离相，忍欲乐，是名菩萨摩诃萨羼提波罗蜜。<br>
      　　“复次，须菩提，菩萨摩诃萨行般若波罗蜜，应萨婆若心，观色无常相，亦不可得，乃至离相亦不可得，受、想、行、识亦如是；应萨婆若心，不舍不息，是名菩萨摩诃萨毗梨耶波罗蜜。<br>
      　　“复次，须菩提，菩萨摩诃萨行般若波罗蜜，不起声闻、辟支佛意，及余不善心，是名菩萨摩诃萨禅波罗蜜。<br>
      　　“复次，须菩提，菩萨摩诃萨行般若波罗蜜，如是思惟：‘不以空色故色空，色即是空，空即是色，受、想、行、识亦如是；不以空眼故眼空，眼即是空，空即是眼；乃至意触因缘生受，不以空受故受空，受即是空，空即是受；不以空四念处故四念处空，四念处即是空，空即是四念处；乃至不以空十八不共法故十八不共法空，十八不共法即是空，空即是十八不共法。’如是，须菩提，菩萨摩诃萨行般若波罗蜜，不惊、不畏、不怖。”<br>
      　　须菩提白佛言：“世尊，何等是菩萨摩诃萨善知识守护故，闻说是般若波罗蜜，不惊、不畏、不怖？”<br>
      　　佛告须菩提：“菩萨摩诃萨善知识者，说色无常亦不可得，持是善根，不向声闻、辟支佛道，但向一切智，是名菩萨摩诃萨善知识。说受、想、行、识无常亦不可得，持是善根，不向声闻、辟支佛道，但向一切智，是名菩萨摩诃萨善知识。须菩提，菩萨摩诃萨复有善知识，说色苦亦不可得，说受、想、行、识苦亦不可得；说色无我亦不可得，受、想、行、识无我亦不可得；说色空、无相、无作、寂灭、离，亦不可得，受、想、行、识，空、无相、无作、寂灭、离，亦不可得；持是善根，不向声闻、辟支佛道，但向一切智。须菩提，是名菩萨摩诃萨善知识。须菩提，菩萨摩诃萨复有善知识，说眼无常，乃至离亦不可得；乃至意触因缘生受、说无常，乃至离亦不可得；持是善根，不向声闻、辟支佛道，但向一切智，是名菩萨摩诃萨善知识。须菩提，菩萨摩诃萨复有善知识，说修四念处法，乃至离亦不可得；持是善根，不向声闻、辟支佛道，但向一切智。须菩提，是名菩萨摩诃萨善知识。乃至说修十八不共法，修一切智，亦不可得；持是善根，不向声闻、辟支佛道，但向一切智，是名菩萨摩诃萨善知识。”　　<br>
      　　【论】问曰：须菩提何以生此疑，问佛言：新发意菩萨闻是将无恐怖？<br>
      　　答曰：闻无有菩萨行般若波罗蜜者，但空五众法，亦不能行般若波罗蜜；以是故生疑，谁当行般若？是故问佛。佛言：若菩萨内外因缘不具足，当有恐怖。内因缘者，无正忆念，无利智慧，于众生中无深悲心，内无如是等方便；外因缘者，不生中国土，不得闻般若波罗蜜，不得善知识能断疑者，无如是等外因缘。内外因缘不和合故，生惊、怖、畏。今须菩提问是方便，佛答：一切种智相应心观诸法，亦不得诸法。<br>
      　　问曰：方便有观色无常等种种相故不怖畏，今何以但说萨婆若相应心，观诸法故不恐怖？<br>
      　　答曰：菩萨先来但观诸法空，心粗故生著，今忆想分别观。如佛意：于众生中起大悲，不著一切法，于智慧无所得，但欲度众生。以无常、空等种种观诸法，亦不得是法。如是观诸法已，作是念：我以是法度众生令离颠倒。以是故心不著，不见定实有一法。譬如药师和合诸药，冷病者与热药，于热病中为非药。二施中法施大故，是名檀波罗蜜。五波罗蜜亦如是随义分别。<br>
      　　复次，菩萨方便者，非十八空故令色空。何以故？不以空相强令空故，色即是空；是色从本已来常自空，色相空故，空即是色；乃至诸佛法亦如是。善知识者，教人令以是智慧回向阿耨多罗三藐三菩提。菩萨先知无常、空等诸观，今唯说回向为异。</p>
      <p>　　【经】须菩提白佛言：“云何菩萨摩诃萨行般若波罗蜜无方便，随恶知识，闻说是般若波罗蜜惊、怖、畏？”<br>
      　　佛告须菩提：“菩萨摩诃萨离一切智心，修般若波罗蜜，得是般若波罗蜜，念是般若波罗蜜；禅波罗蜜，毗梨耶波罗蜜，羼提波罗蜜，尸罗波罗蜜，檀波罗蜜，皆得、皆念。<br>
      　　“复次，须菩提，菩萨摩诃萨离萨婆若心，观色内空乃至无法有法空，观受、想、行、识内空乃至无法有法空；观眼内空乃至无法有法空，乃至观意触因缘生受内空乃至无法有法空；于诸空有所念，有所得。<br>
      　　“复次，须菩提，菩萨摩诃萨行般若波罗蜜，离萨婆若心，修四念处，亦念亦得；乃至修十八不共法，亦念亦得。<br>
      　　“如是，须菩提，菩萨摩诃萨行般若波罗蜜，以无方便故，闻是般若波罗蜜，惊、怖、畏。”<br>
      　　须菩提白佛言：“世尊，云何菩萨摩诃萨随恶知识，闻般若波罗蜜惊、怖、畏？”<br>
      　　佛告须菩提：“菩萨摩诃萨恶知识，教离般若波罗蜜，禅波罗蜜，毗梨耶波罗蜜，羼提波罗蜜，尸罗波罗蜜，檀波罗蜜。须菩提，是名菩萨摩诃萨恶知识。<br>
      　　“须菩提，菩萨摩诃萨复有恶知识，不说魔事，不说魔罪。不作是言，恶魔作佛形像来教菩萨离六波罗蜜，语菩萨言：‘善男子，用修般若波罗蜜为？用修禅波罗蜜、毗梨耶波罗蜜、羼提波罗蜜、尸罗波罗蜜、檀波罗蜜为？’当知是菩萨摩诃萨恶知识。<br>
      　　“复次，须菩提，恶魔复作佛形像到菩萨所，为说声闻经，若修妒路乃至优波提舍，教诏分别演说如是经；不为说魔事、魔罪，当知是菩萨摩诃萨恶知识。<br>
      　　“复次，须菩提，恶魔作佛形像到菩萨所，作是语：‘善男子，汝无真菩萨心，亦非阿毗跋致地，汝亦不能得阿耨多罗三藐三菩提。’不为说如是魔事、魔罪，当知是菩萨恶知识。<br>
      　　“复次，须菩提，恶魔作佛形像到菩萨所，语菩萨言：‘善男子，色空，无我、无我所；受、想、行、识空，无我、无我所；眼空、无我、无我所；乃至意触因缘生受空，无我、无我所；檀波罗蜜空，乃至般若波罗蜜空；四念处空，乃至十八不共法空。汝用阿耨多罗三藐三菩提为？’如是魔事、魔罪，不说不教，当知是菩萨恶知识。<br>
      　　“复次，须菩提，恶魔作辟支佛身到菩萨所，语菩萨言：‘善男子，十方皆空，是中无佛、无菩萨、无声闻。’如是魔事、魔罪，不说不教，当知是菩萨摩诃萨恶知识。<br>
      　　“复次，须菩提，恶魔作和尚、阿阇梨身到菩萨所，教离菩萨道，教离一切种智；教离四念处，乃至八圣道分；教离檀波罗蜜，乃至教离十八不共法；教入空、无相、无作。作是言：‘善男子，汝修念是诸法，得声闻证，用阿耨多罗三藐三菩提为？’如是魔事、魔罪，不说不教，当知是菩萨恶知识。<br>
      　　“复次，须菩提，恶魔作父母形像到菩萨所，语菩萨言：‘子！汝为须陀洹果证故勤精进，乃至阿罗汉果证故勤精进！汝用阿耨多罗三藐三菩提为？求阿耨多罗三藐三菩提，当受无量阿僧祇劫生死，截手截脚，受诸苦痛！’如是魔事、魔罪，不说不教，当知是菩萨恶知识。<br>
      　　“复次，须菩提，恶魔作比丘形像到菩萨所，语菩萨言：‘眼无常，可得法；乃至意无常，可得法。’眼苦，眼无我，眼空、无相、无作、寂灭、离，说可得法，乃至意亦如是。用有所得法说四念处，乃至用有所得法说佛十八不共法。须菩提，如是魔事、魔罪，不教不说，当知是菩萨恶知识。知已，当远离之！”　　<br>
      　　【论】释曰：先略说无方便，今欲广说无方便，所谓离一切种智相应心行般若，得是般若波罗蜜定相：五波罗蜜乃至诸佛法亦如是。自无方便，又得恶知识教故。<br>
      　　复次，恶知识，大失利益，种种坏人，是大恶因缘故，佛更种种因缘说恶知识相。恶知识者，教人远离六波罗蜜；或不信罪福报故，教远离。或著般若波罗蜜故，言诸法毕竟空，汝何所行？或赞叹小乘，汝但自免老病死苦，众生何预汝事？如是等种种因缘教令远离，是名恶知识。<br>
      　　复次，恶知识者，不教弟子令觉知魔是佛贼。魔者欲界主，有大力势，常憎行道者。佛威力大故，魔无所能；但能坏小菩萨，乃至作佛形像来坏菩萨行六波罗蜜。或赞叹、开解、论说，随声闻所应学经法。或作佛身来语之言：汝不任得佛。或说眼等一切诸法空，何用是阿耨多罗三藐三菩提为？或作辟支佛身，或说十方世界中三乘人空，求佛道者，但有空名，汝云何欲作佛？或教令远离菩萨三十七品，令入声闻三解脱门中，汝入是三门实际作证，得尽众苦；汝勤精进，汝为得四果故，何用阿耨多罗三藐三菩提为？或作和尚、阿阇梨、父母来，教令远离佛道，空当受是截手脚耳鼻等以与求者；若不与，则破求佛意；若与，则受是辛苦。或时作阿罗汉比丘被服来，为说眼是空、无常相，苦、空、无相、无作、寂灭、离，乃至诸佛法亦如是。用有所得、取相忆念分别说。如是等种种无量魔事，不教令觉知，是为恶知识。<br>
      　　远离者，以其无利益。如软语贼，转来亲近则害人，恶知识复过于是！所以者何？是贼但能害今世一身，恶知识则世世害人；贼但能害命、夺财，恶知识则害慧命根，夺佛法无量宝。知已，急当身心远离。</p>
<div class="jwbt-box"><div class="jwbtbm"><a name=j1163-03-11><a href="1163-03.htm#MENU-top">释句义品第十二</div></div></a></a>
<p>　　【经】尔时，须菩提白佛言：“世尊，云何为菩萨句义？”<br>
      　　佛告须菩提：“无句义，是菩萨句义。何以故？阿耨多罗三藐三菩提中无有义处，亦无我；以是故无句义，是菩萨句义。须菩提，譬如鸟飞虚空无有足迹；菩萨句义无所有，亦如是。须菩提，譬如梦中所见无处所；菩萨句义无所有，亦如是。须菩提，譬如幻无有实义，如焰、如响、如影、如佛所化无有实义；菩萨句义无所有，亦如是。须菩提，譬如如、法性、法相、法位、实际，无有义；菩萨句义无所有，亦如是。须菩提，譬如幻人色无有义，幻人受、想、行、识无有义；菩萨摩诃萨行般若波罗蜜时，菩萨句义无所有，亦如是。须菩提，如幻人眼无有义，乃至意无有义。须菩提，如幻人色无有义，乃至法无有义，眼触乃至意触因缘生受无有义；菩萨摩诃萨行般若波罗蜜时，菩萨句义无所有，亦如是。须菩提，如幻人行内空时无有义，乃至行无法有法空无有义；菩萨摩诃萨行般若波罗蜜时，菩萨句义无所有，亦如是。须菩提，如幻人行四念处，乃至十八不共法无有义；菩萨摩诃萨行般若波罗蜜时，菩萨句义无所有，亦如是。须菩提，如多陀阿伽度、阿罗诃、三藐三佛陀色无有义，是色无有故；菩萨摩诃萨行般若波罗蜜时，菩萨句义无所有，亦如是。须菩提，如多陀阿伽度、阿罗诃、三藐三佛陀受、想、行、识无有义，是识无有故；菩萨摩诃萨行般若波罗蜜时，菩萨句义无所有，亦如是。须菩提，如佛眼无处所，乃至意无处所，色乃至法无处所，眼触乃至意触因缘生受无处所；菩萨摩诃萨行般若波罗蜜时，菩萨句义无所有，亦如是。须菩提，如佛内空无处所，乃至无法有法空无处所；菩萨摩诃萨行般若波罗蜜时，菩萨句义无所有，亦如是。须菩提，如佛四念处无处所，乃至十八不共法无处所；菩萨摩诃萨行般若波罗蜜时，菩萨句义无所有，亦如是。须菩提，如有为性中无无为性义，无为性中无有为性义；菩萨摩诃萨行般若波罗蜜时，菩萨句义无所有，亦如是。须菩提，如不生不灭义无处所；菩萨摩诃萨行般若波罗蜜时，菩萨句义无所有，亦如是。须菩提，如不作、不出、不得、不垢、不净无处所；菩萨句义无所有，亦如是。”<br>
      　　须菩提白佛言：“何法不生不灭故无处所？何法不作、不出、不得、不垢、不净故无处所？”<br>
      　　佛告须菩提：“色不生不灭故无处所，受、想、行、识不生不灭故无处所，乃至不垢不净亦如是。入界不生不灭故无处所，乃至不垢不净亦如是。四念处不生不灭故无处所，乃至不垢不净亦如是。乃至十八不共法不生不灭故无处所，乃至不垢不净亦如是。须菩提，菩萨摩诃萨行般若波罗蜜时，菩萨句义无所有，亦如是。须菩提，如四念处净义毕竟不可得；菩萨摩诃萨行般若波罗蜜时，菩萨句义无所有，亦如是。须菩提，如四正勤，乃至十八不共法净义毕竟不可得；菩萨摩诃萨行般若波罗蜜时，菩萨句义无所有，亦如是。须菩提，如净中我不可得，我无所有故；乃至净中知者、见者不可得，知、见无所有故。须菩提，菩萨摩诃萨行般若波罗蜜时，菩萨句义无所有，亦如是。须菩提，譬如日出时无有黑闇；菩萨摩诃萨行般若波罗蜜时，菩萨句义无所有，亦如是。须菩提，譬如劫烧时无一切物；菩萨摩诃萨行般若波罗蜜时，菩萨句义无所有，亦如是！须菩提，佛戒中无破戒。须菩提，菩萨摩诃萨行般若波罗蜜时，菩萨句义无所有，亦如是。须菩提，如佛定中无乱心，佛慧中无愚痴，佛解脱中无不解脱，解脱知见中无不解脱知见。须菩提，菩萨摩诃萨行般若波罗蜜时，菩萨句义无所有，亦如是。须菩提，譬如佛光中，日月光不现；佛光中，四天王天、三十三天、夜摩天、兜率陀天、化乐天、他化自在天、梵众天，乃至阿迦尼吒天光不现。须菩提，菩萨摩诃萨行般若波罗蜜时，菩萨句义无所有，亦如是。何以故？是阿耨多罗三藐三菩提，菩萨、菩萨义，是一切法皆不合、不散，无色、无形、无对，一相所谓无相。如是，须菩提，菩萨摩诃萨一切法无碍中，应当学，亦应当知！”　　<br>
      　　【论】问曰：上来佛与须菩提种种因缘破菩萨字，今何以问菩萨句义？<br>
      　　答曰：须菩提破菩萨字，佛不破，言菩萨字从本已来毕竟空，但五众中数假名菩萨，而众生以假名为实；佛言假名无实，但从诸法数和合为名。<br>
      　　复次，诸佛法无量无边、不可思议，须菩提因菩萨字空，说般若波罗蜜相；今欲闻佛说菩萨字义，因是说般若波罗蜜。<br>
      　　复次，应问因缘无量无边，所谓佛音声有六十种庄严，能令诸天专听，何况人！但音声令人乐闻，何况说大利益义！须菩提从佛闻是事，未发意人，当令发阿耨多罗三藐三菩提；发意者，未行六波罗蜜，当令行；行者，不清净，当令清净；清净行者，当令住阿鞞跋致地，成就众生，具足佛法，乃至一生补处。如是等种种无量因缘利益故，佛以须菩提为问主，语一切十方世界在会众生。佛告须菩提：无义，是菩萨句义。阿耨多罗三藐三菩提无处所，亦无我无名。于是中无依止处，即是法空；无我名，无得道者。佛示须菩提：若汝知无我、无我所，得阿罗汉者；菩萨亦如是，于阿耨多罗三藐三菩提中，无我、无我所。譬如鸟飞虚空，无有足迹；菩萨义亦如是，行诸法虚空中，无依止著处。以是故，言无菩萨句义。<br>
      　　问曰：何等是菩萨句？<br>
      　　答曰：天竺语法，众字和合成语，众语和合成句。如菩为一字，提为一字，是二不合则无语；若和合名为菩提，秦言无上智慧。萨埵，或名众生，或是大心，为无上智慧故，出大心，名为菩提萨埵；愿欲令众生行无上道，是名菩提萨埵。<br>
      　　复次，此品佛及弟子种种因缘，说菩萨摩诃萨义。菩提一语，萨埵一语，二语和合故名为义。若说名字、语句，皆同一事无所在。今须菩提问，以何定相法为菩萨句义。天竺言波陀，秦言句。是波陀有种种义，如后譬喻中说。<br>
      　　问曰：但以鸟飞虚空，足明句义，何以种种广说？<br>
      　　答曰：众生听受，种种不同，有好义者，有好譬喻者。譬喻可以解义，因譬喻心则乐著；如人从生端正，加以严饰，益其光莹。此譬喻中多以义喻义，如后所说，所谓如梦、如影、如响、如佛所化；是事虚诳，如先说。菩萨义亦如是，但可耳闻，虚诳无实；以是故，菩萨不应自高。如、法性、法相、实际等句，无有定义。如幻人无五众乃至诸佛法，如佛五众乃至一切法。如有为法中无无为法，如无为法中无有为法，无为法不生不灭等，诸法中无不生不灭相，亦无异相。如三十七品无清净相。何以故？有人著是三十七品法，即是结使。如我乃至知者、见者，净相不可得。<br>
      　　问曰：我乃至知者、见者等云何净？<br>
      　　答曰：种种求觅我相不可得，是名我净。第一义中，无净无不净。譬如洗臭死狗，乃至皮毛、血肉、骨髓都尽；是时，非狗非猪，不得言净，不得言不净。我乃至知者、见者亦如是，以无我空智慧，求我相不可得，是时，非有我非无我。如日出无闇；劫尽时无一切物；如佛五众戒中破戒不可得；如日月、星宿、真珠等，诸天、鬼神、龙王光，于佛光中则不现，从大福德神通力生故。菩萨句义亦如是，入是般若波罗蜜智慧光中则不现。因是譬喻教诸菩萨，当学一切法不取相，无所得故。</p>
      <p>　　【经】须菩提白佛言：“世尊，何等是一切法？云何一切法中无碍相，应学、应知？”<br>
      　　佛告须菩提：“一切法者，善法、不善法，记法、无记法，世间法、出世间法，有漏法、无漏法，有为法、无为法，共法、不共法。须菩提，是名一切法。菩萨摩诃萨，是一切法无碍相中应学、应知！”<br>
      　　须菩提白佛言：“世尊，何等名世间善法？”<br>
      　　佛告须菩提：“世间善法者，孝顺父母，供养沙门、婆罗门，敬事尊长；布施福处，持戒福处，修定福处，劝导福事，方便生福德，世间十善道；九相，胀相、血相、坏相、脓烂相、青相、啖相、散相、骨相、烧相；四禅、四无量心、四无色定；念佛、念法、念僧、念戒、念舍、念天、念善、念安般、念身、念死。是名世间善法。”<br>
      　　“何等不善法？”<br>
      　　“夺他命、不与取、邪淫、妄语、两舌、恶口、非时语、贪欲、恼害、邪见，是十不善道等，是名不善法。”<br>
      　　“何等记法？”<br>
      　　“若善法、若不善法，是名记法。”<br>
      　　“何等无记法？”<br>
      　　“无记身业、口业、意业，无记四大，无记五众、十二入、十八界，无记报，是名无记法。”<br>
      　　“何等名世间法？”<br>
      　　“世间法者，五众、十二入、十八界、十善道，四禅、四无量心、四无色定，是名世间法。”<br>
      　　“何等名出世间法？”<br>
      　　“四念处、四正勤、四如意足、五根、五力、七觉分、八圣道分；空解脱门、无相解脱门、无作解脱门；三无漏根，未知欲知根、知根、知已根；三三昧，有觉有观三昧、无觉有观三昧、无觉无观三昧；明、解脱、念、慧、正忆；八背舍，何等八？内有色相外观色，是初背舍；内无色相外观色，是二背舍；净背舍，身作证，是三背舍；过一切色相故，灭有对相故，一切异相不念故，入无边虚空处，是四背舍；过一切无边虚空处，入一切无边识处，是五背舍；过一切无边识处，入无所有处，是六背舍；过一切无所有处，入非有想非无想处，是七背舍；过一切非有想非无想处，入灭受想定，是八背舍。九次第定，何等九？离欲离恶不善法，有觉有观，离生喜乐入初禅；灭诸觉观内清净故一心，无觉无观，定生喜乐入二禅；离喜故，行舍，受身乐，圣人能说能舍，念行乐，入第三禅；断喜乐故，先灭忧喜故，不苦不乐舍，念净，入第四禅；过一切色相故，灭有对相故，一切异相不念故，入无边虚空处；过一切无边虚空处，入一切无边识处；过一切无边识处，入无所有处；过一切无所有处，入非有想非无想处；过一切非有想非无想处，入灭受想定。复有出世间法，内空乃至无法有法空，佛十力、四无所畏、四无碍智、十八不共法、一切智，是名出世间法。”<br>
      　　“何等为有漏法？”<br>
      　　“五受众、十二入、十八界，六种、六触、六受，四禅乃至四无色定，是名有漏法。”<br>
      　　“何等为无漏法？”<br>
      　　“四念处乃至十八不共法，及一切智，是名无漏法。”<br>
      　　“何等为有为法？”<br>
      　　“若法生、住、灭，欲界、色界、无色界，五众乃至意触因缘生受，四念处乃至十八不共法，及一切智，是名有为法。”<br>
      　　“何等为无为法？”<br>
      　　“不生、不住、不灭，若染尽、瞋尽、痴尽，如、不异、法相、法性、法住、实际，是名无为法。”<br>
      　　“何等为共法？”<br>
      　　“四禅、四无量心、四无色定，如是等名共法。”<br>
      　　“何等名不共法？”<br>
      　　“四念处乃至十八不共法，是名不共法。菩萨摩诃萨于是自相空法中，不应著，不动故。菩萨亦应知一切法不二相，不动故。是名菩萨义。”<br>
      　　【论】问曰：须菩提何以故先问世间善法，后问出世间法？<br>
      　　答曰：先问粗，后当问细；先知世间相，后则能知出世间相。<br>
      　　世间善法者，知有罪、有福果报，有今世、后世，有世间、有涅槃，有佛等诸贤圣，今世、后世，及诸法实相证。所谓孝顺父母等，乃至十念；如法得物，供养供给沙门、婆罗门。沙门，名为出家求道人；婆罗门，名为在家学问人。是二人于世间难为能为，利益众生故，应当供养。尊长者，叔伯、姊兄等，恭敬供养，是一切修家法。布施、持戒、修定、劝导，如初品中说。方便生福德，如忏悔、随喜，请佛久住不涅槃、转法轮；如虽行空不著空，还修行诸善，如是等方便生诸福德。十善道乃至四无色，如先说。十念中，八事如先说。<br>
      　　善念者，思惟分别善业因缘，制伏其心。复次，涅槃是真善法，常系心念涅槃，是善念。身念，即是身念处。与善法相违，是名不善法。无记法者，所谓威仪心、工巧心、变化心，及是起身业、口业；除善、不善五众，余五众及虚空，非数缘灭等。<br>
      　　世间法者，五众或善、或不善、或无记；十二入八无记，四三种；十八界八无记，十三种。十善道、四禅、四无量心、四无色定，是善法，凡夫人能得成就故；又自不能出世间故，名世间法。出世间者，三十七品、三解脱门、三无漏根、三三昧，如先说。明、解脱：明者，三明；解脱者，有为解脱、无为解脱。念者，十念。慧者，十一智慧。正忆者，随诸法实相观，如随身法观一切善法之本。<br>
      　　复次，八背舍、九次第定、十八空、十力、四无所畏、十八不共法，如先义中广说。是四念处等，一心为道故。又八背舍、九次第定等，凡夫所不得，名为出世间。念、慧、正忆，虽有二种，世间、出世间，此中说出世间。有漏法者，五众等四禅、四无色定。无漏法者，非世间，是四念处，乃至十八不共法。有为法略说三相，所谓生、住、灭。三界系及四念处，乃至十八不共法，虽为无为法，以作法故，是为有为法。与有为相违，是无为法。复次，灭三毒等诸烦恼、五众等不次第相续，如、法相、法性、法住、实际等，是名无为法。<br>
      　　问曰：色如，色不离如，如不离色。色是有为，云何如是无为？<br>
      　　答曰：色有二种：一者、凡夫肉眼忆想分别色，二者、圣人心所知色实相如涅槃。凡夫所知色，名为色，是色入如中，更不生不灭。如有为虽是五众，而有种种名字，所谓十二入、十八界、因缘等。无为法虽有三种，亦种种分别名字，所谓如、法相、法性、法住、实际等。<br>
      　　共法者，凡夫圣人生处，入定处，共故名为共法。不共法者，四念处，乃至十八不共法。<br>
      　　菩萨分别知此诸法各各相，是法皆从因缘和合生，故无性；无性，故自性空。菩萨住是无障碍法中不动，以不二入法门，入一切法不动故。</p>
<div class="jwbt-box"><div class="jwbt"><a name=j1163-03-12><a href="1163-03.htm#MENU-top">大智度论卷第四十五</div></a></a>
<div class="jwbtbm"><a name=j1163-03-13><a href="1163-03.htm#MENU-top">释摩诃萨品第十三（经作金刚品）</div></div></a></a>
<p>　　【经】尔时，须菩提白佛言：“世尊，何以故名为摩诃萨？”<br>
      　　佛告须菩提：“是菩萨于必定众中为上首，是故名为摩诃萨。”<br>
      　　须菩提白佛言：“世尊，何等为必定众，是菩萨摩诃萨而为上首？”<br>
      　　佛告须菩提：“必定众者，性地人、八人、须陀洹、斯陀含、阿那含、阿罗汉、辟支佛、初发心菩萨，乃至阿鞞跋致地菩萨。须菩提，是为必定众，菩萨为上首。菩萨摩诃萨于是中生大心，不可坏如金刚，当为必定众作上首。”<br>
      　　须菩提白佛言：“世尊，何等是菩萨摩诃萨生大心，不可坏如金刚？”<br>
      　　佛告须菩提：“菩萨摩诃萨应生如是心：我当于无量生死中大庄严；我应当舍一切所有，我应当等心于一切众生；我应当以三乘度脱一切众生，令入无余涅槃，我度一切众生已，无有乃至一人入涅槃者；我应当解一切诸法不生相；我应当纯以萨婆若心行六波罗蜜；我应当学智慧，了达一切法；我应当了达诸法一相智门；我应当了达乃至无量相智门。须菩提，是名菩萨摩诃萨生大心，不可坏如金刚。是菩萨摩诃萨住是心中，于诸必定众中而为上首，是法用无所得故。须菩提，菩萨摩诃萨应生如是心：我当代十方一切众生，若地狱众生、若畜生众生、若饿鬼众生受苦痛；为一一众生无量百千亿劫，代受地狱中苦，乃至是众生入无余涅槃。以是法故，为是众生受诸勤苦；是众生入无余涅槃已，然后自种善根，无量百千亿阿僧祇劫，当得阿耨多罗三藐三菩提。须菩提，是为菩萨摩诃萨大心不可坏如金刚。住是心中，为必定众作上首。复次，须菩提，菩萨摩诃萨生大快心，住是大快心中，为必定众作上首。”<br>
      　　须菩提白佛言：“世尊，何等是菩萨摩诃萨大快心？”<br>
      　　佛言：“菩萨摩诃萨从初发意，乃至阿耨多罗三藐三菩提，不生染心、瞋恚心、愚痴心，不生恼心，不生声闻、辟支佛心，是名菩萨摩诃萨大快心。住是心中，为必定众作上首，亦不念有是心。复次，须菩提，菩萨摩诃萨应生不动心！”<br>
      　　须菩提白佛言：“云何名不动心？”<br>
      　　佛言：“常念一切种智心，亦不念有是心，是名菩萨摩诃萨不动心。<br>
      　　“复次，须菩提，菩萨摩诃萨于一切众生中，应生利益安乐心。云何名利益安乐心？救济一切众生，不舍一切众生，是事亦不念有是心，是名菩萨摩诃萨于一切众生中生利益安乐心。如是，须菩提，是菩萨摩诃萨行般若波罗蜜，于必定众中最为上首！<br>
      　　“复次，须菩提，菩萨摩诃萨应当行欲法、喜法、乐法心。何等是法？所谓不破诸法实相，是名为法。何等名为欲法、喜法？信法、忍法、受法，是名欲法、喜法。何等名乐法？常修行是法，是名乐法。如是，须菩提，菩萨摩诃萨行般若波罗蜜，于必定众中能为上首，是法用无所得故。<br>
      　　“复次，须菩提，菩萨摩诃萨行般若波罗蜜时，住内空，乃至无法有法空，能为必定众作上首，是法用无所得故。<br>
      　　“复次，须菩提，菩萨摩诃萨行般若波罗蜜时，住四念处中，乃至住十八不共法中，能为必定众作上首，是法用无所得故。<br>
      　　“复次，须菩提，菩萨摩诃萨行般若波罗蜜时，住如金刚三昧，乃至离著虚空不染三昧中住，于必定众作上首，是法用无所得故。如是，须菩提，菩萨摩诃萨住是诸法中，能为必定众作上首。以是因缘故，名为摩诃萨。”　　<br>
      　　【论】释曰：须菩提已从佛闻菩萨义，今问摩诃萨义。摩诃者，秦言大；萨埵，秦言心，或言众生。是众生于世间诸众生中第一最上，故名为大。又以大心知一切法，欲度一切众生，是名为大。<br>
      　　复次，菩萨故名摩诃萨，摩诃萨故名菩萨，以发心为无上道故。<br>
      　　复次，如赞菩萨摩诃萨义品中，此中应广说。<br>
      　　复次，佛此中自说摩诃萨义，众生有三分：一者、正定，必入涅槃；二者、邪定，必入恶道；三者、不定。于正定众生中当最大，故名摩诃萨。大众者，除佛，余一切贤圣。所谓性地人，是圣人性中生，故名为性。如小儿在贵家生，虽小未有所能，后必望成大事。是地从暖法乃至世间第一法。八人，名见谛道，十五心中行。<br>
      　　问曰：是十五心中，何以名为八人？<br>
      　　答曰：思惟道中用智多；见谛道中多用见忍，智随于忍。所以者何？忍功大故。<br>
      　　复次，忍、智二事，能断能证；八忍中住，故名为八人。须陀洹、斯陀含、阿那含、阿罗汉、辟支佛义，如先说。初发意菩萨者，有人言：“初发意者，得无生法忍，随阿耨多罗三藐三菩提相发心，是名初发意，名真发心。了了知诸法实相，及知心相，破诸烦恼故，随阿耨多罗三藐三菩提心故，不颠倒故，此心名为初发心。”有人言：“诸凡夫人虽住诸结使，闻佛功德，发大悲心，怜愍众生，我当作佛。此心虽在烦恼中，心尊贵故，天人所敬。如转轮圣王太子初受胎时，胜于诸子，诸天鬼神皆共尊贵；菩萨心亦如是，虽在结使中，胜诸天神通圣人。”<br>
      　　复次，菩萨初发心，乃至未得阿耨多罗三藐三菩提，有受记入法位，得无生法忍者，名阿鞞跋致。阿鞞跋致相，后当广说。如是等大众，当作上首，故名摩诃萨。是菩萨欲为一切圣人主，故发大心，受一切苦，心坚如金刚不动故。<br>
      　　金刚心者，一切结使烦恼所不能动；譬如金刚山，不为风所倾摇。诸恶众生魔人来，不随意行，不信受其语。瞋骂谤毁，打击闭系，斫刺割截，心不变异；有来乞索头目髓脑、手足、皮肉、筋骨，尽能与之；求者意犹无厌，更瞋恚骂詈，尔时心忍不动。譬如牢固金刚山，人来斫凿毁坏，诸虫来啮，无所亏损，是名金刚心。<br>
      　　复次，佛自说金刚心相，所谓菩萨应作是念：我不应一月、一岁，一世、二世，乃至千万劫世大誓庄严；我应无量无数无边世生死中，利益度脱一切众生。二者、我应舍一切内、外所有贵重之物。三者、一切众生中等心无憎爱。四者、我当以三乘如应度脱一切众生。五者、度如是众生已，实无所度而无其功，此中心亦不悔、不没。六者、我应知一切法不生不灭、不来不去、不垢不净等诸相。七者、我应当以清净无染心，行六波罗蜜，回向萨婆若。八者、我应当善知一切世间所作之事，及出世间所应知事，皆悉通达了知。九者、我应当解了诸法一相智门，所谓一切诸法毕竟空，观一切诸法，如无余涅槃相，离诸忆想分别。十者、我应当知诸法二相、三相，乃至无量相门，通达明了。二相者，一切法有二种：若有、若无，若生、若灭，若作、若不作，若色、若无色等。三门者：若一、若二、若多，从三以上，皆名为多。若有、若无、若非有非无，若上、若中、若下，若过去、若未来、若现在，三界、三法，善、不善、无记等三门。四门、五门，如是等无量法门，皆通达无碍；是中心不悔、不怯、不疑，信受通达无碍。常行不息，灭诸烦恼，及其果报，及诸障碍之事，皆令败坏，如金刚宝能摧破诸山。住是金刚心中，当于大众而作上首，以不可得空故。不可得空者，若菩萨生如是大心如金刚；而生憍慢者，罪过凡夫。以是故，说用无所得，诸法无定相，如幻如化。<br>
      　　复次，心如金刚者，堕三恶道所有众生，我当代受勤苦，为一一众生故，代受地狱苦，乃至是众生从三恶道出，集诸善本，至无余涅槃已，复救一切众生；如是展转一切众生尽度已，后当自为集诸功德，无量阿僧祇劫，乃当作佛，是中心不悔不缩。能如是代众生受勤苦，自作诸功德，久住生死，心不悔不没，如金刚地，能持三千大千世界令不动摇，是心牢坚故，名为如金刚。<br>
      　　大快心者，虽有牢固心，未是大快，如马虽有大力而未大快。于众生中得二种等心故，不生欲染心。若有偏爱，则为是贼；破我等心，为佛道之本。常行慈悲心故，无有瞋心；常观诸法因缘和合生，无有自性故，则无痴心；爱念众生，过于赤子故，无有恼心；不舍众生，贵佛道故，不生声闻、辟支佛心。<br>
      　　问曰：若心牢固如金刚，即是不动，今何以更说不动心？<br>
      　　答曰：或时虽复牢固，心犹有增减，如树虽牢固，犹可动摇。动有二种：一者、外因缘动，如先说。二者、内因缘动，诸邪见、疑等。若常忆念一切智慧佛道，我当得是果报，故心不动。<br>
      　　复次，菩萨应种种因缘利益众生，饮食乃至佛乐以利众生，常不舍众生，欲令离苦，是名安乐心，亦不念有是心。<br>
      　　复次，菩萨乐法，名为上首。法者，不破坏诸法相。不破坏诸法相者，无法可著，无法可受故，所谓不可得。是不可得空，即是涅槃，常信受忍，是名为欲法。常行三解脱门，名为乐法。<br>
      　　复次，菩萨住是十八空中，不随十八意行故，不起罪业。住四念处，乃至十八不共法，灭诸烦恼，集诸善法故，能为上首。<br>
      　　复次，菩萨入金刚三昧等心，受快乐厌于世乐，增长善根智慧方便故，于大圣众而为上首。若能为大者作上首，何况小者！是故名为摩诃萨。</p>
<div class="jwbt-box"><div class="jwbtbm"><a name=j1163-03-14><a href="1163-03.htm#MENU-top">释断见品第十四（经作断诸见品）</div></div></a></a>
<p>　　【经】尔时，慧命舍利弗白佛言：“世尊，我亦欲说所以为摩诃萨！”<br>
      　　佛告舍利弗：“便说！”<br>
      　　舍利弗言：“我见、众生见、寿见、命见、生见、养育见、众数见、人见，作见、使作见，起见、使起见，受见、使受见，知者见、见者见，断见、常见，有见、无见，阴见、入见、界见，谛见、因缘见，四念处见乃至十八不共法见、佛道见、成就众生见、净佛世界见、佛见、转法轮见，为断如是诸见故而为说法，是名摩诃萨。”<br>
      　　须菩提语舍利弗言：“何因缘故色见是见？何因缘故受、想、行、识，乃至转法轮见，是名为见？”<br>
      　　舍利弗语须菩提：“菩萨摩诃萨行般若波罗蜜时，无方便故，于色生见，用有所得故；受、想、行、识，乃至转法轮生见，用有所得故。是中菩萨摩诃萨行般若波罗蜜，以方便力断诸见网而为说法，用无所得故。”　　<br>
      　　【论】问曰：佛将五百大阿罗汉至阿那婆达多龙池，受远离乐欲，说自身及弟子本业因缘，而舍利弗不在，佛令目连命之。时目连以神通力到祇桓。时舍利弗缝衣，语目连言：“小住！待缝衣讫当去！”目连催促疾去，时目连以手摩衣，衣即成竟。舍利弗见目连贵其神通，即以腰带掷地，语言：“汝举此带去！”目连以两手举带，不能离地；即入诸深定举之，地为大动，带犹著地。时憍陈如问佛：“以何因缘故地大震动？”佛言：“目连入甚深禅定，作大神力，举舍利弗带而不能举。”佛告诸比丘：“舍利弗所入出禅定，目连乃至不识其名；佛所入禅定，舍利弗乃至不识其名。”如舍利弗智慧与佛悬殊，何以言我亦乐说？<br>
      　　答曰：舍利弗非欲于大众中显其智慧，高心故说；舍利弗逐佛转法轮人，广益众生。是摩诃萨义所益甚广，是故佛说已，舍利弗次说。<br>
      　　复次，多人信乐舍利弗语。所以者何？以宿世因缘故，多发菩萨心。佛以大慈悲心故，吾我心及习根本已拔，又法爱已断故，如是种种因缘故听。舍利弗言：我见及知者、见者；佛见、菩萨见、诸众生见等，及有无、断常等邪见；五众乃至诸佛法转法轮等诸法见。是菩萨能断是三种见故，当于大众中说法。是三种见，无始世界来，习著入于骨髓。<br>
      　　须菩提作是念：佛说五众等乃至诸佛法，是菩萨行，何以为断诸见故说法？作是念已，问舍利弗。舍利弗答：无方便菩萨欲行般若波罗蜜，观色求定相，取色一相，生色见。与此相违，名为有方便。是菩萨虽观色，不生妄见，而能断诸邪见等。</p>
      <p>　　【经】尔时，须菩提白佛言：“世尊，我亦欲说所以为摩诃萨！”<br>
      　　佛言：“便说！”<br>
      　　须菩提言：“世尊，是阿耨多罗三藐三菩提心，无等等心，不共声闻、辟支佛心。何以故？是一切智心，无漏不系故。是一切智心，无漏不系中亦不著，以是因缘故，名摩诃萨。”<br>
      　　舍利弗语须菩提：“何等为菩萨摩诃萨无等等心，不共声闻、辟支佛心？”<br>
      　　须菩提言：“菩萨摩诃萨从初发意已来，不见法有生有灭、有增有减、有垢有净。舍利弗，若法无生无灭，乃至无垢无净，是中无声闻心，无辟支佛心，无阿耨多罗三藐三菩提心，无佛心。舍利弗，是名菩萨摩诃萨无等等心，不共声闻、辟支佛心。”<br>
      　　舍利弗语须菩提：“如须菩提说一切智心，无漏心不系心中不著。须菩提，色亦不著，受、想、行、识亦不著，四念处亦不著，乃至十八不共法亦不著，何以但说是心不著？”<br>
      　　须菩提言：“如是，如是。舍利弗，色亦不著，乃至十八不共法亦不著。”<br>
      　　舍利弗语须菩提：“凡夫人心，亦无漏不系，性空故；诸声闻、辟支佛心，诸佛心，亦无漏不系，性空故。”<br>
      　　须菩提言：“如是，舍利弗，”<br>
      　　舍利弗言：“须菩提，若色亦无漏不系，性空故；受、想、行、识无漏不系，性空故；乃至意触因缘生受无漏不系，性空故！”<br>
      　　须菩提言：“尔！”<br>
      　　舍利弗言：“四念处亦无漏不系，性空故；乃至十八不共法，亦无漏不系，性空故！”<br>
      　　须菩提言：“尔！如舍利弗所言，凡夫人心亦无漏不系，性空故，乃至十八不共法亦无漏不系，性空故。”<br>
      　　舍利弗语须菩提：“如须菩提所说空，无心故，不著是心。须菩提，色无故，不著色；受、想、行、识，乃至意触因缘生受无故，不著受；四念处无故，不著四念处；乃至十八不共法无故，不著十八不共法。”<br>
      　　须菩提言：“如是，舍利弗，色无故，色中不著；乃至十八不共法无故，十八不共法中不著。如是，舍利弗，菩萨摩诃萨行般若波罗蜜时，以阿耨多罗三藐三菩提心、无等等心、不共声闻辟支佛心，不念有是心，亦不著是心，以一切法无所有故，以是故名摩诃萨。”　　<br>
      　　【论】释曰：须菩提说摩诃萨无等等心，于是心亦不著。不著者，是菩萨从发心已来，不见有法定相，若生若灭、若增若减、若垢若净。是心毕竟空，是中无有心相非心相，诸相毕竟清净故；以是故，无声闻心、辟支佛心、菩萨心、佛心。须菩提称贵菩萨如是心亦美，菩萨不著是心亦为尊贵。<br>
      　　舍利弗欲难须菩提，作是言：非但一切智心无漏不系，菩萨不应自高。所以者何？凡夫人心亦无漏不系，性常空故；如声闻、辟支佛、佛心无漏不系，是凡夫人心实相性空。实相性空，清净不著；如先说，阴云翳日月，不能污日月。又诸烦恼实相，与常性空心相无异，但住凡夫地中，是垢是净；住圣人地中，修无相智慧故，无所分别；但怜愍众生故，虽复有说，心无所著。非独凡夫心无漏不系，五众乃至十八不共法亦如是。须菩提然可！<br>
      　　又舍利弗言：是心无心，心相空故不著，色中色相无故亦不著，乃至诸佛法亦如是。须菩提言：如是，以是故，菩萨能观诸法性常空，不可得空，毕竟清净。以是故，说阿耨多罗三藐三菩提心、无等等心、不共声闻辟支佛心，不念有是心，亦不著是心，能疾至阿耨多罗三藐三菩提。</p>
<div class="jwbt-box"><div class="jwbtbm"><a name=j1163-03-15><a href="1163-03.htm#MENU-top">释富楼那品第十五</div></div></a></a>
<p>　　【经】尔时，富楼那弥多罗尼子白佛言：“世尊，我亦乐说所以为摩诃萨！”<br>
      　　佛言：“便说！”<br>
      　　富楼那弥多罗尼子言：“是菩萨大庄严，是菩萨发趣大乘，是菩萨乘于大乘；以是故，是菩萨名摩诃萨。”<br>
      　　舍利弗语富楼那言：“云何名菩萨摩诃萨大庄严？”<br>
      　　富楼那语舍利弗：“菩萨摩诃萨不分别为尔所人故，住檀波罗蜜，行檀波罗蜜；为一切众生故住檀波罗蜜，行檀波罗蜜。不为尔所人故，住尸罗波罗蜜，行尸罗波罗蜜、羼提波罗蜜、毗梨耶波罗蜜、禅波罗蜜、般若波罗蜜；为一切众生故，住般若波罗蜜，行般若波罗蜜。菩萨摩诃萨大庄严，不齐限众生，‘我当度若干人，不度余人’，不言‘我令若干人至阿耨多罗三藐三菩提，余人不至’，是菩萨摩诃萨普为一切众生故大庄严。复作是念：‘我当自具足檀波罗蜜，亦令一切众生行檀波罗蜜；自具足尸罗波罗蜜、羼提波罗蜜、毗梨耶波罗蜜、禅波罗蜜；自具足般若波罗蜜，亦令一切众生行般若波罗蜜。’<br>
      　　“复次，舍利弗，菩萨摩诃萨行檀波罗蜜时，所有布施应萨婆若心，共一切众生，回向阿耨多罗三藐三菩提。舍利弗，是名菩萨摩诃萨行檀波罗蜜时，檀波罗蜜大庄严。<br>
      　　“复次，舍利弗，菩萨摩诃萨行檀波罗蜜时，应萨婆若心布施，不向声闻、辟支佛地。舍利弗，是名菩萨摩诃萨行檀波罗蜜时，尸罗波罗蜜大庄严。<br>
      　　“复次，舍利弗，菩萨摩诃萨行檀波罗蜜时，应萨婆若心布施，是诸施法信忍欲，是名行檀波罗蜜时，羼提波罗蜜大庄严。<br>
      　　“复次，舍利弗，菩萨摩诃萨行檀波罗蜜时，应萨婆若心布施，勤修不息，是名行檀波罗蜜时，毗梨耶波罗蜜大庄严。<br>
      　　“复次，舍利弗，菩萨摩诃萨行檀波罗蜜时，应萨婆若心布施，摄心不起声闻、辟支佛意，是名行檀波罗蜜时，禅波罗蜜大庄严。<br>
      　　“复次，舍利弗，菩萨摩诃萨行檀波罗蜜时，应萨婆若心布施，观诸法如幻，不得施者，不得施物，不得受者，是名行檀波罗蜜时，般若波罗蜜大庄严。如是，舍利弗，菩萨摩诃萨应萨婆若心，不取不得诸波罗蜜相，当知是菩萨摩诃萨大庄严。<br>
      　　“复次，舍利弗，菩萨摩诃萨行尸罗波罗蜜时，应萨婆若心布施，共一切众生回向阿耨多罗三藐三菩提，是名菩萨摩诃萨行尸罗波罗蜜时，檀波罗蜜。<br>
      　　“复次，舍利弗，菩萨摩诃萨行尸罗波罗蜜时，诸法信忍欲，是名菩萨摩诃萨行尸罗波罗蜜时，羼提波罗蜜。<br>
      　　“复次，舍利弗，菩萨摩诃萨行尸罗波罗蜜时，勤修不息，是名菩萨摩诃萨行尸罗波罗蜜时，毗梨耶波罗蜜。<br>
      　　“复次，舍利弗，菩萨摩诃萨行尸罗波罗蜜时，不受声闻、辟支佛心，是名菩萨摩诃萨行尸罗波罗蜜时，禅波罗蜜。<br>
      　　“复次，舍利弗，菩萨摩诃萨行尸罗波罗蜜时，观一切法如幻，亦不念有是戒，用无所得故，是名菩萨摩诃萨行尸罗波罗蜜时，般若波罗蜜。如是，舍利弗，菩萨摩诃萨行尸罗波罗蜜时，摄诸波罗蜜，以是故名大庄严。<br>
      　　“复次，舍利弗，菩萨摩诃萨行羼提波罗蜜时，应萨婆若心布施，共一切众生，回向阿耨多罗三藐三菩提，是为菩萨摩诃萨行羼提波罗蜜时，檀波罗蜜。<br>
      　　“复次，舍利弗，菩萨摩诃萨行羼提波罗蜜时，不受声闻、辟支佛心，但受萨婆若心，是名菩萨摩诃萨行羼提波罗蜜时，尸罗波罗蜜。<br>
      　　“复次，舍利弗，菩萨摩诃萨行羼提波罗蜜时，应萨婆若心，身心精进，不休不息，是名菩萨摩诃萨行羼提波罗蜜时，毗梨耶波罗蜜。<br>
      　　“复次，舍利弗，菩萨摩诃萨行羼提波罗蜜时，摄心一处，虽有苦事，心不散乱，是名菩萨摩诃萨行羼提波罗蜜时，禅波罗蜜。<br>
      　　“复次，舍利弗，菩萨摩诃萨行羼提波罗蜜时，应萨婆若心，观诸法空，无作者，无受者，若有诃骂割截者，心如幻如梦，是名菩萨摩诃萨行羼提波罗蜜时，般若波罗蜜。<br>
      　　“复次，舍利弗，菩萨摩诃萨行毗梨耶波罗蜜时，应萨婆若心布施时，不令身心懈怠，是名菩萨摩诃萨行毗梨耶波罗蜜时，檀波罗蜜。<br>
      　　“复次，舍利弗，菩萨摩诃萨行毗梨耶波罗蜜时，应萨婆若心，始终具足清净持戒，是名菩萨摩诃萨行毗梨耶波罗蜜时，尸罗波罗蜜。<br>
      　　“复次，舍利弗，菩萨摩诃萨行毗梨耶波罗蜜时，应萨婆若心，修行忍辱，是名菩萨摩诃萨行毗梨耶波罗蜜时，羼提波罗蜜。<br>
      　　“复次，舍利弗，菩萨摩诃萨行毗梨耶波罗蜜时，应萨婆若心，摄心离欲，入诸禅定，是名菩萨摩诃萨行毗梨耶波罗蜜时，禅波罗蜜。<br>
      　　“复次，舍利弗，菩萨摩诃萨行毗梨耶波罗蜜时，应萨婆若心，不取一切诸法相，于不取相亦不著，是名菩萨摩诃萨行毗梨耶波罗蜜时，般若波罗蜜。如是，舍利弗，菩萨摩诃萨行毗梨耶波罗蜜时，摄诸波罗蜜。<br>
      　　“复次，舍利弗，菩萨摩诃萨行禅波罗蜜时，应萨婆若心，定心布施，不令心乱，是名菩萨摩诃萨行禅波罗蜜时，檀波罗蜜。<br>
      　　“复次，舍利弗，菩萨摩诃萨行禅波罗蜜时，应萨婆若心持戒，禅定力故，破戒诸法不令得入，是名菩萨摩诃萨行禅波罗蜜时，尸罗波罗蜜。<br>
      　　“复次，舍利弗，菩萨摩诃萨行禅波罗蜜时，应萨婆若心，慈悲定故，忍诸恼害，是名菩萨摩诃萨行禅波罗蜜时，羼提波罗蜜。<br>
      　　“复次，舍利弗，菩萨摩诃萨行禅波罗蜜时，应萨婆若心，于禅不味不著，常求增进，从一禅至一禅，是名菩萨摩诃萨行禅波罗蜜时，毗梨耶波罗蜜。<br>
      　　“复次，舍利弗，菩萨摩诃萨行禅波罗蜜时，应萨婆若心，于一切法无所依止，亦不随禅生，是名菩萨摩诃萨行禅波罗蜜时，般若波罗蜜。如是，舍利弗，菩萨摩诃萨行禅波罗蜜时，摄诸波罗蜜。<br>
      　　“复次，舍利弗，菩萨摩诃萨行般若波罗蜜时，应萨婆若心，布施内外所有，无所爱惜，不见与者、受者及以财物，是名菩萨摩诃萨行般若波罗蜜时，檀波罗蜜。<br>
      　　“复次，舍利弗，菩萨摩诃萨行般若波罗蜜时，应萨婆若心，持戒、破戒二事不见故，是名菩萨摩诃萨行般若波罗蜜时，尸罗波罗蜜。<br>
      　　“复次，舍利弗，菩萨摩诃萨行般若波罗蜜时，应萨婆若心，不见诃者、骂者，打者、杀者，亦不见用是空能忍辱，是名菩萨摩诃萨行般若波罗蜜时，羼提波罗蜜。<br>
      　　“复次，舍利弗，菩萨摩诃萨行般若波罗蜜时，应萨婆若心，观诸法毕竟空，以大悲心故，行诸善法，是名菩萨摩诃萨行般若波罗蜜时，毗梨耶波罗蜜。<br>
      　　“复次，舍利弗，菩萨摩诃萨行般若波罗蜜时，应萨婆若心，入禅定，观诸禅离相、空相、无相相、无作相，是名菩萨摩诃萨行般若波罗蜜时，禅波罗蜜。如是，舍利弗，菩萨摩诃萨行般若波罗蜜时，摄诸波罗蜜。<br>
      　　“舍利弗，如是名为菩萨摩诃萨大庄严。是大庄严菩萨，十方诸佛欢喜，于大众中称名赞叹：某世界某菩萨摩诃萨大庄严，成就众生，净佛世界！”　　<br>
      　　【论】释曰：富楼那闻上二大弟子说摩诃萨义，而佛可言善哉；又富楼那佛大众中赞叹法师之上，复欲说摩诃萨义，白佛言：我亦乐说！佛即听许。<br>
      　　问曰：须菩提说般若波罗蜜主，舍利弗应问须菩提，今何故乃问富楼那？<br>
      　　答曰：此二人同是婆罗门，俱以母字为名，此二人佛法中俱大。舍利弗智慧中大；富楼那说法种种庄严，牵引众情，说法中大。是故二人等，等故于佛前共论。又富楼那先已共舍利弗论议，善能相答，如七车譬喻经中说，已共为亲厚，好共论理；须菩提无是因缘。又富楼那说摩诃萨义，是故应问。云何乃问须菩提所说摩诃萨义者？所谓是人大庄严，如人远行，重有资粮，又如破贼，备诸器仗；是菩萨亦如是，欲破魔人烦恼贼故，行六波罗蜜以自庄严。是人无量劫久住生死，集诸福德、智慧以为资粮，三种乘中为趣大乘故，发心行六波罗蜜，乘是大乘。<br>
      　　舍利弗问富楼那：声闻、辟支佛亦趣道，何以不名大庄严，而但说菩萨大庄严？富楼那答言：声闻、辟支佛虽行布施等六事，有量有限，自为度身，及余众生可度者度，是故不名大庄严。菩萨所度，不分别、不齐限为若干众生故，布施乃至智慧，不作是念：‘我度若干人令得三乘，不能度若干人；令若干人得阿耨多罗三藐三菩提，若干人不能度。’菩萨作是庄严，令一切众生尽入大乘作佛。菩萨行大庄严，自行檀波罗蜜，亦令一切众生行檀波罗蜜，乃至般若波罗蜜亦如是。<br>
      　　问曰：云何名大庄严？<br>
      　　答曰：为度众生故，为阿耨多罗三藐三菩提故，行诸善福功德者，略说是六波罗蜜。如富楼那次第说：<br>
      　　若菩萨为一切智慧故，行檀波罗蜜，是福德共一切众生。共者，此布施福德，我及众生共等，我以此回向阿耨多罗三藐三菩提。回向者，于此福德，不求人王、天王、世间禅定乐；为众生，乃至涅槃乐亦不求，持此果报，尽为度众生故求佛法。如是等相，是名檀波罗蜜大庄严。是菩萨行布施时，若见诸辟支佛、阿罗汉现大神通，得漏尽，入涅槃，于中不贪不著，一心修佛道，是名檀波罗蜜生尸罗波罗蜜。布施时，有人恶口骂詈，刀杖毁害，所不应乞者而强乞，不瞋不悔，入诸法相中，所谓毕竟空，是名檀波罗蜜生羼提波罗蜜。行布施时，和合财物、守护施彼，心身不懈不息，是名檀波罗蜜生毗梨耶波罗蜜。布施时，一心念佛，念诸佛法，不令声闻、辟支佛心入；因是布施，即入禅定，是名檀波罗蜜生禅波罗蜜。布施时，菩萨作是念：施者、受者、财物，因缘和合生故无自性，无自性故空，如幻、如梦。众生空故，无受者，无施者；法空故，无财物，是名檀波罗蜜生般若波罗蜜。若菩萨为一切智故，不取诸波罗蜜相，而能行诸波罗蜜，是名菩萨大庄严。此中一波罗蜜，遍生诸波罗蜜，此经中自分别其义。古今语异，义不了故，助分别说，开论义门。余五波罗蜜，亦应如是随义说。<br>
      　　问曰：何以但檀波罗蜜中说生六波罗蜜，余波罗蜜中但说生五？<br>
      　　答曰：若后五波罗蜜中，各各生六，亦无咎。六波罗蜜非一时，非一念法，无量劫中，集六种功德和合，名为六波罗蜜。先生小，后生中、大，有何咎？一切诸法皆初小后大，以是故，诸余波罗蜜各各应生六。<br>
      　　复次，一切诸佛说法时，檀波罗蜜为初门。如经中说：佛常初为众生说布施，说持戒，说生天，说五欲味，先说世间苦恼，道德利益，后为说四谛。以是故，初说檀。<br>
      　　问曰：佛何以说檀为初门？<br>
      　　答曰：摄众生法，无过于檀；大小贵贱，乃至畜生，檀皆摄之；乃至怨家得施则为中人，中人得施则成亲善。诸佛三十二相、八十随形好，诸功德具足，所愿如意，皆从布施得。如宝掌菩萨等，七宝从手中出，给施众生。又能令众生欢喜柔软，可任得涅槃。如是等义，故檀波罗蜜为初。<br>
      　　问曰：富楼那何以故说一波罗蜜中，生诸波罗蜜为大庄严？<br>
      　　答曰：是波罗蜜各各别，行力势少，譬如兵人未集，则无战力；若大军都集庄严，执持器仗，则能破敌。菩萨亦如是，六波罗蜜一时庄严，能破诸烦恼魔人贼，疾得阿耨多罗三藐三菩提。以是故，说一波罗蜜中具诸波罗蜜。十方诸佛称名赞叹，成就众生，净佛世界，如先说。</p>
      <p>　　【经】慧命舍利弗问富楼那弥多罗尼子：“云何菩萨摩诃萨发趣大乘？”<br>
      　　富楼那语舍利弗：“菩萨摩诃萨行六波罗蜜时，离诸欲，离诸恶不善法，有觉有观，离生喜乐入初禅。乃至入第四禅中，以慈广大、无二、无量、无怨、无恨、无恼心行，遍满一方、二三四方、四维、上下，遍一切世间；悲、喜、舍心，亦如是。是菩萨入禅时、起时，诸禅、无量心及枝，共一切众生回向萨婆若，是名菩萨摩诃萨禅波罗蜜发趣大乘。是菩萨摩诃萨住禅无量心，作是念：‘我当得一切种智，为断一切众生烦恼故，当说法，是名菩萨摩诃萨行禅波罗蜜时檀波罗蜜。’若菩萨摩诃萨应萨婆若心，修初禅，住初禅，二、三、四禅亦如是；不受余心，所谓声闻、辟支佛心，是名菩萨摩诃萨行禅波罗蜜时尸罗波罗蜜。若菩萨摩诃萨应萨婆若心入诸禅，作是念：‘我为断一切众生烦恼故当说法，是诸心欲乐忍，是名菩萨摩诃萨行禅波罗蜜时羼提波罗蜜。’若菩萨摩诃萨应萨婆若心，入诸禅，诸善根回向萨婆若，勤修不息，是名菩萨摩诃萨行禅波罗蜜时毗梨耶波罗蜜。若菩萨摩诃萨应萨婆若心、四禅及枝，观无常相、苦相、无我相、空相、无相相、无作相，共一切众生回向萨婆若，是名菩萨摩诃萨行禅波罗蜜时般若波罗蜜。舍利弗，是菩萨摩诃萨发趣大乘。<br>
      　　“复次，菩萨摩诃萨行慈心，作是念‘我当安乐一切众生’入悲心，‘我当拔济一切众生’入喜心，‘我当度一切众生’入舍心，‘我当令一切众生得诸漏尽’。是名菩萨摩诃萨行无量心时檀波罗蜜。<br>
      　　“复次，菩萨摩诃萨，是诸禅无量心，不向声闻、辟支佛地，但回向萨婆若，是名菩萨摩诃萨行无量心时尸罗波罗蜜。<br>
      　　“复次，舍利弗，菩萨摩诃萨行四无量心，不贪声闻、辟支佛地，但忍乐欲萨婆若，是名菩萨摩诃萨行无量心时羼提波罗蜜。若菩萨摩诃萨应萨婆若，行四无量心，但行清净行，是名菩萨摩诃萨行四无量心时毗梨耶波罗蜜。<br>
      　　“复次，菩萨摩诃萨入禅、入无量心时，亦不随禅无量心生，是名菩萨摩诃萨行无量心时方便般若波罗蜜。舍利弗，是名菩萨摩诃萨发趣大乘。<br>
      　　“复次，舍利弗，菩萨摩诃萨发趣大乘，一切种修四念处，乃至一切种修八圣道分；一切种修三解脱门，乃至十八不共法，是名菩萨摩诃萨发趣大乘。<br>
      　　“复次，舍利弗，菩萨摩诃萨内空中智慧，用无所得故，乃至无法有法空中智慧，用无所得故，是名菩萨摩诃萨发趣大乘。<br>
      　　“复次，舍利弗，菩萨摩诃萨一切法中，不乱不定智慧，是名菩萨摩诃萨发趣大乘。<br>
      　　“复次，舍利弗，菩萨摩诃萨发趣大乘，非常、非无常智慧，非乐、非苦，非实、非空，非我、非无我智慧，是名菩萨摩诃萨发趣大乘，用无所得故。<br>
      　　“复次，舍利弗，菩萨摩诃萨智，不行过去世，不行未来世，不行现在世，亦非不知三世，是名菩萨摩诃萨发趣大乘，用无所得故。<br>
      　　“复次，菩萨摩诃萨发趣大乘智，不行欲界，不行色界，不行无色界；亦非不知欲界、色界、无色界，用无所得故，是名菩萨摩诃萨发趣大乘。<br>
      　　“复次，菩萨摩诃萨发趣大乘智，不行世间法，不行出世间法；不行有为法，不行无为法；不行有漏法，不行无漏法；亦非不知世间法、出世间法，有为、无为，有漏、无漏法，用无所得故。舍利弗，是名菩萨摩诃萨发趣大乘。”　　<br>
      　　【论】问曰：六波罗蜜中，若逆说，则应说般若波罗蜜，次说禅；若顺，应先说檀波罗蜜。今何以乃说禅波罗蜜为首？<br>
      　　答曰：发大庄严，无有众生能破坏者。若菩萨无禅定，心未离欲，虽行余波罗蜜则易坏；行禅波罗蜜，能入慈无量，是时无能坏。如说行慈三昧者，刀不能伤，水火不害；亦有神通力种种变化，能发大庄严。如佛说鸟无两翼，不能飞翔；菩萨无神通力，不能发大庄严。入禅波罗蜜中，能生慈无量；五神通故，物无能伤。以是故，今此说禅波罗蜜为首。<br>
      　　问曰：四禅中有种种功德，皆可行六波罗蜜。今何以但说四无量心中行六波罗蜜？<br>
      　　答曰：四无量心，取众生相，缘众生。菩萨常为众生故行道，是四无量等中有慈悲心，能利益众生；余八背舍、九次第等，无如是利益。<br>
      　　问曰：菩萨住五神通，能广利益众生，何以故不说？<br>
      　　答曰：大悲是菩萨根本。又五神通先已说，后当说四无量心。说故，今不说。若菩萨但行四无量心，不名发趣大乘；六波罗蜜和合故，名为发趣大乘。四无量心生六波罗蜜，富楼那此中自说因缘。<br>
      　　问曰：云何一切种修四念处，乃至十八不共法？<br>
      　　答曰：有二种：信行性、法行性。信行性观无常苦，或但观无常，或但观苦；法行性人观空、无我，或但观空，或但观无我。菩萨度众生故，一切门皆修皆学。复次，发大乘者，以十八空，破十八种法，亦舍是十八种空智慧。<br>
      　　复次，若菩萨观诸法常定，亦不取定相，是名不定不乱智慧。<br>
      　　复次，畏堕常、乐颠倒故，不观诸法常、乐等；畏堕断灭故，不观无常等。<br>
      　　复次，若菩萨三世、三界中智慧，不观、不行、不取相，知皆虚妄而不堕无明。<br>
      　　复次，世间、出世间中，亦非智、非不智：非智者，空故，无定相故，毕竟清净故；非不智者，观无常、苦、空等，入般若波罗蜜空故。非不行智，不行者，遮见、断法爱，离依止故。无非智者，是中无愚痴，异于凡夫故。又行者，持戒、修禅定，习诸观，云何言非智？如佛利众生经中说：</p>
      <p>　　行者舍诸法，亦不依止慧，亦无所分别，是为决定智！</p>
<div class="jwbt-box"><div class="jwbt"><a name=j1163-03-16><a href="1163-03.htm#MENU-top">大智度论卷第四十六</div></a></a>
<div class="jwbtbm"><a name=j1163-03-17><a href="1163-03.htm#MENU-top">释乘乘品第十六（经作乘大乘品）</div></div></a></a>
<p>　　【经】尔时，慧命舍利弗问富楼那：“云何名菩萨摩诃萨乘于大乘？”<br>
      　　富楼那答舍利弗言：“菩萨摩诃萨行般若波罗蜜时，乘檀波罗蜜，亦不得檀波罗蜜，亦不得菩萨，亦不得受者，用无所得故，是名菩萨摩诃萨乘檀波罗蜜。菩萨摩诃萨行般若波罗蜜时，乘尸罗波罗蜜、羼提波罗蜜、毗梨耶波罗蜜、禅波罗蜜，乘般若波罗蜜，亦不得般若波罗蜜，亦不得菩萨，用无所得故，是名为菩萨摩诃萨乘于般若波罗蜜。如是，舍利弗，是名为菩萨摩诃萨乘于大乘。<br>
      　　“复次，舍利弗，菩萨摩诃萨摩诃衍，一心应萨婆若，修四念处，法坏故；乃至一心应萨婆若，修十八不共法，法坏故，是亦不可得。如是，舍利弗，是名菩萨摩诃萨乘于大乘。<br>
      　　“复次，舍利弗，菩萨摩诃萨作是念：‘菩萨但有名字，众生不可得故。’是名菩萨摩诃萨乘于大乘。<br>
      　　“复次，舍利弗，菩萨摩诃萨作是念：‘色但有名字，色不可得故；受、想、行、识但有名字，识不可得故。眼但有名字，眼不可得故；乃至意亦如是。四念处但有名字，四念处不可得故；乃至八圣道分但有名字，八圣道分不可得故。内空但有名字，内空不可得故；乃至无法有法空但有名字，无法有法空不可得故；乃至十八不共法但有名字，十八不共法不可得故。诸法如，但有名字；如，不可得故。法相、法性、法住、法位、实际，但有名字；实际，不可得故。阿耨多罗三藐三菩提及佛，但有名字；佛，不可得故。’舍利弗，是名菩萨摩诃萨乘于大乘。<br>
      　　“复次，舍利弗，若菩萨摩诃萨从初发意已来，具足菩萨神通，成就众生，从一佛国至一佛国，恭敬、供养、尊重、赞叹诸佛，从诸佛听受法教，所谓菩萨大乘。是菩萨乘此大乘，从一佛国至一佛国，净佛世界，成就众生，初无佛国想，亦无众生想。此人住不二法中，为众生受身，随其所应，自变其形而教化之，乃至一切智，终不离菩萨乘。是菩萨得一切种智已，转法轮，声闻、辟支佛及天龙鬼神、阿修罗、世间人民所不能转。尔时，十方如恒河沙等诸佛，皆欢喜称名赞叹，作是言：某方某国某菩萨摩诃萨乘于大乘，得一切种智转法轮！舍利弗，是名菩萨摩诃萨乘于大乘。”　　<br>
      　　【论】释曰：富楼那以三事明摩诃萨，上已说二事，今问第三事乘于大乘，富楼那答。有人言：“菩萨直布施内外物，不能破吾我相，是名大庄严；若能破吾我相，入众生空，未入法空，是名发大庄严；因众生空入法空中，行檀波罗蜜，不见三事，施者、受者、财物，能如是者，是名乘于大乘。余波罗蜜亦如是。是菩萨以不杂心，离诸烦恼及二乘意，为萨婆若故，修行四念处，修亦不可得，毕竟清净故，是名乘于大乘。乃至十八不共法亦如是。”<br>
      　　复次，若菩萨知一切法假名字，于名字和合中复有名字；一切世间、若出世间，皆是假名，是名乘于大乘。<br>
      　　复次，菩萨发大庄严，具足菩萨神通；具足菩萨神通故，成就众生，从一佛国至一佛国。所经诸国，雨七宝莲华，供养诸佛，拔三恶道众生；变身无数，各各至诸佛前，听受大乘法化，从诸佛前趣大乘相。乘此大乘，从一佛国至一佛国，成就众生，净佛世界；不生众生相，不取佛国相，住不二入地中，随诸众生所应度者而化度之。为众生故受身，常乘大乘，初无休息；是菩萨乘于大乘，得成佛，转法轮，诸声闻、辟支佛所不能转，何况余小凡夫？十方如恒河沙等世界诸佛赞叹是菩萨：某方某国某甲菩萨乘于大乘，成佛转法轮。如是相，名为乘于大乘。<br>
      　　复次，大乘名毕竟清净六波罗蜜，菩萨摩诃萨乘大乘时，以五神通而自庄严。菩萨住是乘中，一时变身无数，至十方世界供养诸佛，度脱众生。是菩萨常不离诸佛，乃至得佛道，常乘此大乘。</p>
<div class="jwbt-box"><div class="jwbtbm"><a name=j1163-03-18><a href="1163-03.htm#MENU-top">释庄严品第十七</div></div></a></a>
<p>　　【经】尔时，须菩提白佛言：“世尊，菩萨摩诃萨大庄严，何等是大庄严？何等菩萨能大庄严？”<br>
      　　佛语须菩提：“菩萨摩诃萨摩诃衍大庄严，所谓檀波罗蜜乃至般若波罗蜜庄严，四念处庄严乃至八圣道分，内空庄严乃至无法有法空，十力乃至十八不共法，及一切种智庄严，变身如佛庄严，光明遍照三千大千世界，亦照东方如恒河沙等世界，南西北方、四维、上、下亦复如是。三千大千世界六种震动，亦动东方如恒河沙等诸世界，南西北方、四维、上、下亦复如是。是菩萨摩诃萨住檀波罗蜜摩诃衍大庄严，是三千大千世界变为琉璃，化作转轮圣王，随众生所欲，须食与食，须饮与饮，衣服、卧具、华香、缨络、捣香、泽香、房舍、灯烛、医药种种所须，尽给与之；与已，而为说法，所谓应六波罗蜜法；众生闻是法者，终不离六波罗蜜，乃至阿耨多罗三藐三菩提。如是，须菩提，是名菩萨摩诃萨摩诃衍大庄严。须菩提，譬如工幻师，若幻师弟子，于四衢道中化作大众于前，须食与食，须饮与饮，乃至种种所须尽给与之。须菩提，于意云何？是幻师实有众生、有给与不？”<br>
      　　须菩提言：“不也！世尊”<br>
      　　“须菩提，菩萨摩诃萨亦如是化作转轮圣王，种种具足，须食与食，须饮与饮，乃至种种所须尽给与之，虽有所施，实无所与。何以故？须菩提，诸法相如幻故。<br>
      　　“复次，须菩提，菩萨摩诃萨住尸罗波罗蜜，现生转轮圣王家，以十善道教化众生；又以四禅、四无量心、四无色定、四念处，乃至十八不共法教化众生；闻是法者，至阿耨多罗三藐三菩提，终不离是法。譬如幻师，若幻师弟子，于四衢道中化作大众，以十善道教化令行，又以四禅、四无量心、四无色定、四念处，乃至十八不共法，教化令行。须菩提，于汝意云何？是幻师实有众生，教化令行十善道，乃至十八不共法不？”<br>
      　　须菩提言：“不也，世尊。”<br>
      　　“须菩提，菩萨摩诃萨亦如是，以十善道教化众生令行，乃至十八不共法，实无众生行十善道，乃至十八不共法。何以故？诸法相如幻故。须菩提，是名菩萨摩诃萨大庄严。<br>
      　　“复次，须菩提，菩萨摩诃萨住羼提波罗蜜，教化众生忍辱。须菩提，云何菩萨摩诃萨住羼提波罗蜜，教化众生著忍辱波罗蜜中？须菩提，菩萨摩诃萨从初发意已来，如是大庄严：若一切众生来骂詈，刀杖伤害，菩萨摩诃萨于此中不起一念，亦教一切众生行此忍辱。譬如幻师，若幻师弟子，于四衢道中化作大众，令行忍辱，余如上说。须菩提，是名菩萨摩诃萨大庄严。<br>
      　　“复次，须菩提，菩萨摩诃萨住毗梨耶波罗蜜，教一切众生令行毗梨耶波罗蜜。须菩提，云何菩萨摩诃萨住毗梨耶波罗蜜，教一切众生令行毗梨耶波罗蜜？须菩提，菩萨摩诃萨应萨婆若心，身心精进，教化众生。譬如幻师，若幻师弟子，于四衢道中化作大众，教令行身心精进，余如上说。是名菩萨摩诃萨大庄严。<br>
      　　“复次，须菩提，菩萨摩诃萨住禅波罗蜜，教一切众生令行禅波罗蜜。须菩提，云何菩萨摩诃萨住禅波罗蜜，教一切众生令行禅波罗蜜？须菩提，菩萨摩诃萨住诸法等中，不见法若乱若定。如是，须菩提，菩萨摩诃萨住禅波罗蜜，教一切众生令行禅波罗蜜，乃至阿耨多罗三藐三菩提，终不离禅波罗蜜。譬如工幻师，若幻师弟子，于四衢道中化作大众，教令行禅波罗蜜，余如上说。须菩提，是名菩萨摩诃萨大庄严。<br>
      　　“复次，须菩提，菩萨摩诃萨住般若波罗蜜，教一切众生令行般若波罗蜜。须菩提，云何菩萨摩诃萨住般若波罗蜜，教一切众生令行般若波罗蜜？须菩提，菩萨摩诃萨行般若波罗蜜时，无有法得此岸、彼岸，如是菩萨摩诃萨住般若波罗蜜中，教一切众生令行般若波罗蜜。譬如工幻师，若幻师弟子，于四衢道中化作大众，教令行般若波罗蜜。须菩提，是名菩萨摩诃萨大庄严。<br>
      　　“复次，须菩提，菩萨摩诃萨大庄严，十方如恒河沙等世界中，随其所应，自变其身住檀波罗蜜，乃至般若波罗蜜，亦教众生令行檀波罗蜜，乃至般若波罗蜜；是众生行是法，乃至阿耨多罗三藐三菩提，终不离是法。须菩提，譬如工幻师，若幻师弟子，于四衢道中化作众生，教令行六波罗蜜，余如上说。如是，须菩提，是名菩萨摩诃萨大庄严。<br>
      　　“复次，须菩提，菩萨摩诃萨大庄严，应萨婆若心，不生是念：‘我教若干人住檀波罗蜜，不教若干人住檀波罗蜜。’乃至般若波罗蜜亦如是。不生是念：‘我教若干人住四念处，不教若干人住四念处。’乃至十八不共法亦如是。亦不生是念：‘我教若干人令得须陀洹果、斯陀含果、阿那含果、阿罗汉果、辟支佛道、一切种智；亦不教若干人令得须陀洹果，乃至一切种智。我当令无量无边阿僧祇众生住檀波罗蜜，乃至般若波罗蜜；立众生于四念处，乃至十八不共法；令无量无边阿僧祇众生得须陀洹果，乃至一切种智。’譬如工幻师，若幻师弟子，于四衢道中化作大众，教令行六波罗蜜，乃至得一切种智。余如上说。须菩提，是名菩萨摩诃萨大庄严。”<br>
      　　【论】释曰：上富楼那说大庄严，及发大誓庄严相。今须菩提作是念：富楼那未得一切智，虽说大庄严，或当有错。是故问佛取定。佛为须菩提说檀波罗蜜大庄严，乃至一切智。是诸善法果报故，得菩萨大神通力：为出家好道众生故，化作佛身，放大光明，照十方世界，震动大地，令众生发心行善法，随其所应而为说法，令得三乘。为在家好乐众生，作转轮圣王，变三千世界悉为琉璃，为不障碍故；乘七宝车，身放光明，雨诸宝物，随众生所须，皆令充足，然后为说菩萨法。菩萨住大乘中，以二施利益众生，所谓财施、法施。众生闻已，行六波罗蜜，乃至十八不共法，至阿耨多罗三藐三菩提，终不离是法。菩萨虽住是变化中，亦不于诸法中生著相，亦不自高。<br>
      　　须菩提作是念：菩萨能行如是大事，又诸漏未尽故，云何于诸法得不著，亦不生高心？是中佛自说譬喻：若幻师于四衢道中，化作种种物，随人所须，悉能与之。于须菩提意云何？是幻师实有所与不？有受者、有用者不？须菩提言：是但虚诳，实无所有。佛言：菩萨亦如是，虽作佛身、转轮圣王，以财、法施众生，亦如幻师实无所与。何以故？诸法相毕竟空如幻。余五波罗蜜亦如是，随义分别。<br>
      　　复次，檀波罗蜜、尸罗波罗蜜因缘故，人中富贵作转轮圣王；余波罗蜜，或作梵王，或作法身菩萨。<br>
      　　问曰：出六波罗蜜外，更有何法可庄严？<br>
      　　答曰：诸功德皆六波罗蜜中摄。有人言：“别有智波罗蜜及方便等，于十方如恒河沙等世界中，随所应度，作种种因缘说法，令众生住六波罗蜜。”<br>
      　　复次，决定誓愿，名为大庄严，所谓菩萨不作是念：我度若干人令住檀波罗蜜，不能度余人；乃至十八不共法亦如是。亦不作是念：我令若干人得须陀洹果，不能令若干人得须陀洹果；乃至佛道亦如是。我当悉令无量阿僧祇众生，住诸功德中，檀波罗蜜乃至一切种智。自立如幻师，如先说。是名发大庄严。</p>
      <p>　　【经】尔时，须菩提白佛言：“世尊，如我从佛所闻义，菩萨摩诃萨无大庄严为大庄严。诸法自相空故，所谓色、色相空，受想行识、识相空；眼、眼相空，乃至意、意相空；色、色相空，乃至法、法相空；眼识、眼识相空，乃至意识、意识相空；眼触、眼触相空，乃至意触、意触相空；眼触因缘生受、受相空，乃至意触因缘生受、受相空。世尊，檀波罗蜜、檀波罗蜜相空，乃至般若波罗蜜、般若波罗蜜相空；内空、内空相空，乃至无法有法空、无法有法空相空；四念处、四念处相空，乃至十八不共法、十八不共法相空；菩萨、菩萨相空。世尊，以是因缘故，当知是菩萨摩诃萨无大庄严为大庄严。”<br>
      　　佛告须菩提：“如是，如是，如汝所言！须菩提，萨婆若非作法，众生亦非作法，菩萨为是众生大庄严。”<br>
      　　须菩提白佛言：“世尊，何因缘故，萨婆若非作法，是众生亦非作法，菩萨为是众生大庄严？”<br>
      　　佛语须菩提：“作者不可得故，萨婆若非作非起法，是诸众生亦非作非起法。何以故？须菩提，色非作非不作，受、想、行、识非作非不作。眼非作非不作，乃至意非作非不作；色乃至法，眼识乃至意识，眼触乃至意触，眼触因缘生受乃至意触因缘生受，非作非不作。须菩提，我非作非不作，乃至知者、见者非作非不作。何以故？是诸法毕竟不可得故。须菩提，梦非作非不作。何以故？毕竟不可得故；幻、响、影、焰、化非作非不作。何以故？毕竟不可得故。须菩提，内空非作非不作，毕竟不可得故；乃至无法有法空非作非不作，毕竟不可得故。须菩提，四念处非作非不作，毕竟不可得故；乃至十八不共法非作非不作。何以故？是法皆毕竟不可得故。须菩提，诸法如、法相、法性、法住、法位、实际，非作非不作，毕竟不可得故。须菩提，菩萨非作非不作，毕竟不可得故。萨婆若及一切种智，非作非不作，毕竟不可得故。以是因缘故，须菩提，萨婆若非作非起法，是众生亦非作非起法，菩萨为是众生大庄严。”<br>
      　　尔时，须菩提白佛言：“如我观佛所说义，世尊，色无缚无脱，受、想、行、识无缚无脱。”<br>
      　　尔时，富楼那弥多罗尼子语须菩提：“色是无缚无脱？受、想、行、识是无缚无脱？”<br>
      　　须菩提言：“如是，如是。色是无缚无脱，受、想、行、识是无缚无脱。”<br>
      　　富楼那弥多罗尼子问须菩提：“何等色无缚无脱？何等受、想、行、识无缚无脱？”<br>
      　　须菩提言：“如梦，色无缚无脱；如梦，受、想、行、识无缚无脱。如响、如影、如幻、如焰、如化，色、受、想、行、识无缚无脱。富楼那弥多罗尼子，过去色无缚无脱，过去受、想、行、识无缚无脱；未来色无缚无脱，未来受、想、行、识无缚无脱；现在色无缚无脱，现在受、想、行、识无缚无脱。何以故无缚无脱？是色无所有故，无缚无脱；受、想、行、识无所有故，无缚无脱。离故，寂灭故，不生故，无缚无脱。富楼那，善色、受、想、行、识无缚无脱；不善色、受、想、行、识无缚无脱。无记色无缚无脱，无记受、想、行、识无缚无脱。世间、出世间、有漏、无漏色无缚无脱，受、想、行、识亦无缚无脱。何以故？无所有故，离故，寂灭故，不生故，无缚无脱。富楼那，一切法亦无缚无脱，无所有故，离故，寂灭故，不生故。富楼那，檀波罗蜜无缚无脱，尸罗波罗蜜、羼提波罗蜜、毗梨耶波罗蜜、禅波罗蜜、般若波罗蜜无缚无脱，无所有故，离故，寂灭故，不生故，无缚无脱。富楼那，内空亦无缚无脱，乃至无法有法空亦无缚无脱，四念处无缚无脱，乃至十八不共法无缚无脱，无所有故，离故，寂灭故，不生故，无缚无脱。阿耨多罗三藐三菩提无缚无脱，一切智、一切种智无缚无脱，菩提无缚无脱，佛亦无缚无脱，无所有故，离故，寂灭故，不生故，无缚无脱。富楼那，诸法如、法相、法性、法住、法位、实际、无为法无缚无脱，无所有故，离故，寂灭故，不生故，无缚无脱。富楼那，是名菩萨摩诃萨无缚无脱檀波罗蜜，乃至般若波罗蜜；四念处，乃至一切种智无缚无脱。是菩萨摩诃萨住无缚无脱檀波罗蜜中，乃至住无缚无脱般若波罗蜜；住无缚无脱四念处，乃至住无缚无脱一切种智；无缚无脱成就众生，无缚无脱净佛世界；无缚无脱诸佛当供养，无缚无脱当听法；无缚无脱诸佛终不离，无缚无脱诸神通终不离，无缚无脱五眼终不离；无缚无脱陀罗尼门终不离，无缚无脱诸三昧终不离；无缚无脱当生道种智，无缚无脱当得一切种智；无缚无脱法轮转，无缚无脱众生安立三乘。如是，富楼那，菩萨摩诃萨行无缚无脱六波罗蜜，当知一切法无缚无脱，无所有故，离故，寂灭故，不生故。富楼那，是名菩萨摩诃萨无缚无脱大庄严。”　　<br>
      　　【论】释曰：须菩提言：如我闻佛义，无大庄严为大庄严。何以故？自相空故。<br>
      　　问曰：须菩提何以如是说？<br>
      　　答曰：佛说发大庄严义，甚深难得难解。会中众生闻是事，心或退没。如是庄严毕竟空，亦以神通力故，一时能遍至十方恒河沙世界可适众生，言：“此是圣主事，我等云何能知？”以是故，须菩提说发大庄严非深非难；非但发大庄严，自相空，易行易得；色、色中定相不可得，乃至十八不共法亦尔。若菩萨能如是知诸法空寂灭相，而不舍本愿精进，是故名发大庄严，非是难得。佛证须菩提所说，故言如是。作法皆是虚诳，故言萨婆若无作法；众生毕竟空故，亦无作法。佛说作者不可得故，一切智非作相；众生不可得故，作者不可得。作者不可得故，萨婆若非作非起相。<br>
      　　复次，色亦无所能作，法空故，乃至诸佛法亦如是。须菩提等谓诸法中无有定作相，如幻，虽无实事，而有来去相；以是故，佛说如幻、如焰等无作相，毕竟不可得故。是时听者作是念，十八空能破一切法，则是有用，是则为实，谓言有作。是以佛言，内空无所作，乃至无法有法空至十八不共法亦无所作。若谓今十八空，有为虚诳无实，故可无作；如、法性、实际是真实法，应当有作！何以故？一切有为法各各共因，无为法亦与有作为因故。佛言如、法性、实际、法住、法位亦无作。又谓菩萨、佛、一切种智是实法，能有所作；以是故，佛言是法亦毕竟空故，亦无所作，作相因缘生故。<br>
      　　行者念言：佛法甚难！甚为希有！诸法都无作，无缚无解者，我等云何当从苦得脱？是故须菩提白佛言：如我知佛所说义，五众无缚无解；若毕竟空无有作者，谁缚谁解？凡夫人法虚诳不可得，故非缚；圣人法毕竟空不可得，故非解。如梦等五众，及三世五众，善不善等五众，一切法亦如是，乃至实际等亦复如是，无所有故，离故，不生故，无缚无解，是名菩萨摩诃萨不缚不解菩萨道。住是道中，诸烦恼不牵堕凡夫中，故言不缚；不以诸无漏法破烦恼，故言不解。教化众生，净佛世界，乃至五神通、五眼、诸陀罗尼三昧门，终不离佛，及安立众生于三乘，亦无缚无解。所以者何？诸法无所有故，离故，寂灭故，不生故，毕竟空故。如是等因缘，是名菩萨摩诃萨发大庄严相，所谓不缚不解。</p>
<div class="jwbt-box"><div class="jwbtbm"><a name=j1163-03-19><a href="1163-03.htm#MENU-top">释摩诃衍品第十八（经作问乘品）</div></div></a></a>
<p>　　【经】尔时，须菩提白佛言：“世尊，何等是菩萨摩诃萨摩诃衍？云何当知菩萨摩诃萨发趣大乘？是乘发何处？是乘至何处？是乘当住何处？谁当乘是乘出者？”<br>
      　　佛告须菩提：“汝问何等是菩萨摩诃萨摩诃衍？须菩提，六波罗蜜是菩萨摩诃萨摩诃衍。何等六？檀波罗蜜、尸罗波罗蜜、羼提波罗蜜、毗梨耶波罗蜜、禅波罗蜜、般若波罗蜜。云何名檀波罗蜜？须菩提，菩萨摩诃萨以应萨婆若心，内、外所有布施，共一切众生，回向阿耨多罗三藐三菩提，用无所得故。须菩提，是名菩萨摩诃萨檀波罗蜜。云何尸罗波罗蜜？须菩提，菩萨摩诃萨以应萨婆若心，自行十善道，亦教他行十善道，用无所得故，是名菩萨摩诃萨不著尸罗波罗蜜。云何羼提波罗蜜？须菩提，菩萨摩诃萨以应萨婆若心，自具足忍辱，亦教他行忍辱，用无所得故，是名菩萨摩诃萨羼提波罗蜜。云何毗梨耶波罗蜜？须菩提，菩萨摩诃萨以应萨婆若心，行五波罗蜜，勤修不息，亦安立一切众生于五波罗蜜，用无所得故，是名菩萨摩诃萨毗梨耶波罗蜜。云何禅波罗蜜？须菩提，菩萨摩诃萨以应萨婆若心，自以方便入诸禅，不随禅生，亦教他令入诸禅，用无所得故是名菩萨摩诃萨禅波罗蜜。云何般若波罗蜜？须菩提，菩萨摩诃萨以应萨婆若心，不著一切法，亦观一切法性，用无所得故；亦教他不著一切法，亦观一切法性，用无所得故，是名菩萨摩诃萨般若波罗蜜。须菩提，是为菩萨摩诃萨摩诃衍。<br>
      　　“复次，须菩提，菩萨摩诃萨摩诃衍，所谓内空、外空、内外空、空空、大空、第一义空、有为空、无为空、毕竟空、无始空、散空、性空、自相空、诸法空、不可得空、无法空、有法空、无法有法空。”<br>
      　　须菩提白佛言：“何等为内空？”<br>
      　　佛言：“内法名眼、耳、鼻、舌、身、意。眼、眼空，非常非灭故。何以故？性自尔。耳、耳空，鼻、鼻空，舌、舌空，身、身空，意、意空，非常非灭故。何以故？性自尔。是名内空。”<br>
      　　“何等为外空？”<br>
      　　“外法名色、声、香、味、触、法。色、色空，非常非灭故。何以故？性自尔。声、声空，香、香空，味、味空，触、触空，法、法空，非常非灭故。何以故？性自尔。是名外空。”<br>
      　　“何等为内外空？”<br>
      　　“内、外法名内六入、外六入。内法、内法空，非常非灭故。何以故？性自尔。外法、外法空，非常非灭故。何以故？性自尔。是名内外空。”<br>
      　　“何等为空空？”<br>
      　　“一切法空，是空亦空，非常非灭故。何以故？性自尔。是名空空。”<br>
      　　“何等为大空？””<br>
      　　“东方、东方空，非常非灭故。何以故？性自尔。南西北方、四维、上、下，南西北方、四维、上、下空，非常非灭故。何以故？性自尔。是名大空。”<br>
      　　“何等为第一义空？”<br>
      　　“第一义名涅槃，涅槃、涅槃空，非常非灭故。何以故？性自尔。是名第一义空。”<br>
      　　“何等为有为空？”<br>
      　　“有为法名欲界、色界、无色界；欲界、欲界空，色界、色界空，无色界、无色界空，非常非灭故。何以故？性自尔。是名有为空。”<br>
      　　“何等为无为空？”<br>
      　　“无为法名为无生相、无住相、无灭相；无为法、无为法空，非常非灭故。何以故？性自尔。是名无为空。”<br>
      　　“何等为毕竟空？”<br>
      　　“毕竟名诸法至竟不可得，非常非灭故。何以故？性自尔。是名毕竟空。”<br>
      　　“何等为无始空？”<br>
      　　“若法初来处不可得，非常非灭故。何以故？性自尔。是为无始空。”<br>
      　　“何等为散空？”<br>
      　　“散名诸法无灭，非常非灭故。何以故？性自尔。是为散空。”<br>
      　　“何等为性空？”<br>
      　　“一切法性，若有为法性、若无为法性，是性非声闻、辟支佛作，非佛所作，亦非余人所作；是性、性空，非常非灭故。何以故？性自尔。是名性空。”<br>
      　　“何等为自相空？”<br>
      　　“自相名色、坏相，受、受相，想、取相，行、作相，识、识相，如是等有为、无为法，各各自相空，非常非灭故。何以故？性自尔。是名自相空。”<br>
      　　“何等为诸法空？”<br>
      　　“诸法名色、受、想、行、识，眼、耳、鼻、舌、身、意，色、声、香、味、触、法，眼界、色界、眼识界乃至意界、法界、意识界。是诸法、诸法空，非常非灭故。何以故？性自尔。是为诸法空。”<br>
      　　“何等为不可得空？”<br>
      　　“求觅诸法不可得，是不可得空，非常非灭故。何以故？性自尔。是名不可得空。”<br>
      　　“何等为无法空？”<br>
      　　“若法无是亦空，非常非灭故。何以故？性自尔。是名无法空。”<br>
      　　“何等为有法空？”<br>
      　　“有法名诸法和合中，有自性相；是有法空，非常非灭故。何以故？性自尔。是名有法空。”<br>
      　　“何等为无法有法空？”<br>
      　　“诸法中无法，诸法和合中有自性相；是无法有法空，非常非灭故。何以故？性自尔。是名无法有法空。”<br>
      　　“复次，须菩提，法、法相空，无法、无法相空；自法、自法相空，他法、他法相空。何等名法、法相空？法名五众，五众空，是名法、法相空。何等名无法、无法相空？无法名无为法，是名无法、无法相空。何等名自法、自法相空？诸法自法空，是空非智作，非见作，是名自法、自法相空。何等名他法、他法相空？若佛出，若佛未出，法住、法相、法位、法性、如、实际，过此诸法空，是名他法、他法相空。是名菩萨摩诃萨摩诃衍。”　　<br>
      　　【论】问曰：是经名为般若波罗蜜。又佛命须菩提为菩萨说般若波罗蜜，须菩提应问般若波罗蜜，佛亦应答般若波罗蜜。今须菩提何以乃问摩诃衍，佛亦答摩诃衍？<br>
      　　答曰：般若波罗蜜、摩诃衍一义，但名字异；若说般若波罗蜜，说摩诃衍无咎。摩诃衍名佛道，行是法得至佛，所谓六波罗蜜；六波罗蜜中第一大者，般若波罗蜜；如后品佛种种说大因缘。若说般若波罗蜜，则摄六波罗蜜；若说六波罗蜜，则具说菩萨道，所谓从初发意乃至得佛。譬如王来，必有营从；虽不说从者，当知必有。摩诃衍亦如是，菩萨初发意所行，为求佛道故，所修习善法，随可度众生所说种种法，所谓本起经、断一切众生疑经、华手经、法华经、云经、大云经、法云经、弥勒问经、六波罗蜜经、摩诃般若波罗蜜经。如是等无量无边阿僧祇经，或佛说，或化佛说，或大菩萨说，或声闻说，或诸得道天说；是事和合，皆名摩诃衍。此诸经中，般若波罗蜜最大故，说摩诃衍，即知已说般若波罗蜜。诸余助道法，无般若波罗蜜和合，则不能至佛；以是故，一切助道法，皆是般若波罗蜜。如后品佛语须菩提：汝说摩诃衍，不异般若波罗蜜。<br>
      　　问曰：若尔者，初何以不先说摩诃衍？<br>
      　　答曰：我上说般若波罗蜜最大，故应先说。又佛意欲说摩诃般若波罗蜜，放大光明。十方诸菩萨各自问佛：今何以有是光明？诸佛各答言：娑婆世界有佛，名释迦牟尼，欲说般若波罗蜜。彼诸菩萨及诸天人，和合而来。舍利弗问佛：世尊，云何菩萨摩诃萨欲知一切法，习行般若波罗蜜？<br>
      　　又佛初品中种种赞般若波罗蜜功德，若欲得是者，当学般若波罗蜜。有如是等因缘故，应初说般若波罗蜜。佛命须菩提：汝为诸菩萨说般若波罗蜜！须菩提谦言：菩萨空但有名。后言能如是解，了知菩萨相，即是行般若波罗蜜。既知是已，问菩萨句义，次有摩诃萨义：摩诃萨义中，有大庄严，摩诃衍。如勇夫虽有种种器杖庄严，不乘快马，则无能为。是大乘，天竺语名摩诃衍。诸佛断法爱故，又明般若波罗蜜义无异故，佛不诃。以是故，须菩提更作异名，问摩诃衍。<br>
      　　问曰：如摩诃衍序中说，从初发心乃至佛道，为佛道故集一切善法，皆名摩诃衍；今何以但说六波罗蜜为摩诃衍？<br>
      　　答曰：如先说，说般若波罗蜜，则说六波罗蜜；说六波罗蜜，则摄一切善法。以是故，不应作是问：诸善法多，何以但说六波罗蜜？<br>
      　　复次，摩诃衍，初发心作愿，乃至后方便等六波罗蜜；是诸法虽不名为波罗蜜，然义皆在六波罗蜜中。如初发心作愿，大悲等心力大故，名毗梨耶波罗蜜；舍小利，取大乘，名般若波罗蜜；方便即是智慧，智慧淳净故，变名方便。教化众生，净佛世界等，皆在六波罗蜜中，随义相摄。<br>
      　　问曰：若尔者，后何以更说十八空、百八三昧等，名摩诃衍？<br>
      　　答曰：六波罗蜜是摩诃衍体，但后广分别其义。如十八空、四十二字等，是般若波罗蜜义；百八三昧等，是禅波罗蜜义；以是故初说六波罗蜜。<br>
      　　问曰：何以故正说六波罗蜜，不多不少？<br>
      　　答曰：佛为法王，随众生可度，或时略说一、二、三、四；或时广说，如贤劫经八万四千波罗蜜。复次，六道众生，皆受身心苦恼：如地狱众生拷掠苦，畜生中相残害苦，饿鬼中饥饿苦，人中求欲苦，天上离所爱欲时苦，阿修罗道斗诤苦。菩萨生大悲心，欲灭六道众生苦故，生六波罗蜜；以是故说六波罗蜜，不多不少。<br>
      　　问曰：檀波罗蜜有种种相，此中佛何以但说五相？所谓用萨婆若相应心，舍内、外物，是福共一切众生，回向阿耨多罗三藐三菩提，用无所得故。何以不说大慈悲心，供养诸佛及神通、布施等？<br>
      　　答曰：是五种相中，摄一切布施。相应萨婆若心布施者，此缘佛道，依佛道；舍内、外者，则舍一切诸烦恼；共众生者，则是大悲心；回向者，以此布施但求佛道，不求余报；用无所得故者，得诸法实相般若波罗蜜气分故；檀波罗蜜非诳非倒，亦无穷尽。<br>
      　　问曰：若尔者，则不须五种相，但说萨婆若相应心则足！<br>
      　　答曰：此事可尔！但以众生不知云何应萨婆若心布施义故，是故以四事分别其义。应萨婆若心者，以菩萨心，求佛萨婆若，作缘作念系心。持是布施，欲得萨婆若果，不求今世因缘，名闻恩分等；亦不求后世转轮圣王、天王富贵处；为度众生故，不求涅槃，但欲具一切智等诸佛法；为尽一切众生苦故，是名应萨婆若心。内、外物者，内名头脑、骨髓、血肉等，难舍故在初说；外物者，国土、妻子、七宝、饮食等。共一切众生者，是布施福德果报，与一切众生共用；譬如大家种谷，与人共食。菩萨福德果报，一切众生皆来依附；譬如好果树，众鸟归集。回向者，是福德边，不求余报，但求阿耨多罗三藐三菩提。<br>
      　　问曰：先言应萨婆若心，后言回向，有何等异？<br>
      　　答曰：应萨婆若心，为起诸福德因缘；回向者，不求余报，但求佛道。<br>
      　　复次，萨婆若相应心，为应阿耨多罗三藐三菩提故施；如先义说萨婆若为主，一切功德皆为萨婆若。赞佛智慧有二种：一者、无上正智，名阿耨多罗三藐三菩提；二者、一切种智，名萨婆若。用无所得者，以般若波罗蜜心布施，顺诸法实相而不虚诳。如是等说檀波罗蜜义。<br>
      　　问曰：尸罗波罗蜜则总一切戒法，譬如大海总摄众流，所谓不饮酒、不过中食、不杖加众生等。是事十善中不摄，何以但说十善？<br>
      　　答曰：佛总相说六波罗蜜，十善为总相戒，别相有无量戒。不饮酒、不过中食，入不贪中；杖不加众生等，入不瞋中；余随义相从。戒名身业、口业七，善道所摄，十善道及初后。如发心欲杀，是时作方便恶口，鞭打、系缚、斫刺，乃至垂死，皆属于初；死后剥皮、食啖、割截、欢喜，皆名后；夺命是本体；此三事和合，总名杀不善道。以是故知说十善道，则摄一切戒。<br>
      　　复次，是菩萨生慈悲心，发阿耨多罗三藐三菩提，布施利益众生，随其所须，皆给与之；持戒不恼众生，不加诸苦，常施无畏。十善业道为根本，余者是不恼众生远因缘。戒律为今世取涅槃故，淫欲虽不恼众生，心系缚故为大罪。以是故，戒律，淫欲为初。白衣不杀戒在前，为求福德故。菩萨不求今世涅槃，于无量世中往返生死，修诸功德，十善为旧戒，余律仪为客。<br>
      　　复次，若佛出好世，则无此戒律；如释迦文佛，虽在恶世，十二年中亦无此戒，以是故知是客。<br>
      　　复次，有二种戒：有佛时或有或无；十善，有佛无佛常有。<br>
      　　复次，戒律中戒，虽复细微，忏则清净；犯十善戒，虽复忏悔，三恶道罪不除。如比丘杀畜生，虽复得悔，罪报犹不除。如是等种种因缘故，但说十善业道。亦自行，亦教他人，名为尸罗波罗蜜。十善道，七事是戒，三为守护故，通名为尸罗波罗蜜。余波罗蜜亦如是，随义分别；如初品中六波罗蜜论义广说。是经名般若波罗蜜，般若波罗蜜名舍离相；以是故，一切法中皆用无所得故。<br>
      　　问曰：若用有所得集诸善法，犹尚为难，何况用无所得！<br>
      　　答曰：若得是无所得智慧，是时能妨善行，或生邪疑；若不得是无所得智慧，是时无所妨，亦不生邪疑！佛亦不称著心取相行诸善道。何以故？虚诳住世间，终归于尽。若著心修善，破者则易；若著空生悔，还失是道！譬如火起草中，得水则灭；若水中生火，则无物能灭。初习行著心取相菩萨，修福德，如草生火，易可得灭；若体得实相菩萨，以大悲心行众行，难可得破，如水中火，无能灭者。以是故，虽用无所得心行众行，心亦不弱，不生疑悔，是名略说六波罗蜜义。广说如初品中，一一波罗蜜皆具足。<br>
      　　十八空者，六波罗蜜中说般若波罗蜜义，不著诸法。所以者何？以十八空故。十八空论议，如初品中，佛告舍利弗：菩萨摩诃萨欲住十八空，当学般若波罗蜜。彼义，应此中广说。<br>
      　　问曰：十八空，内空等后皆言非常非灭故，此义云何？<br>
      　　答曰：若人不习此空，必堕二边，若常、若灭。所以者何？若诸法实有，则无灭义，堕常中；如人出一舍，入一舍，眼虽不见，不名为无，诸法亦尔！从未来世入现在世，现在世入过去世，如是则不灭。行者以有为患，用空破有心，复贵空著于空者，则堕断灭；以是故，行是空以破有，亦不著空。离是二边，以中道行是十八空，以大悲心为度众生；是故十八空后，皆言非常非灭，是名摩诃衍。若异此者，则是戏论狂人，于佛法中空无所得！如人于珍宝聚中取水精珠，眼见虽好，价无所直。<br>
      　　问曰：若十八空已摄诸空，何以更说四空？<br>
      　　答曰：十八空中，现空尽摄。诸佛有二种说法：或初略后广，或初广后略。初略后广，为解义故；初广后略，为易持故。或为后会众生略说其要，或以偈颂。今佛前广说十八空，后略说四空相。法、法相空者，一切法中，法相不可得；如色中色相不可得。<br>
      　　复次，法中不生法故，名为法法空。无法、无法空者，无为法名无法。何以故？相不可得故。<br>
      　　问曰：佛以三相说无为法，云何言无相？<br>
      　　答曰：不然！破生故言无生，破住故言无住，破灭故言无灭，皆从生、住、灭边有此名，更无别无生无灭法，是名无法、无法空。是义，如无为空中说。自法、自法空者，自法名诸法自性，自性有二种：一者、如世间法，地坚性等；二者、圣人知如、法性、实际。此法空。所以者何？不由智见知故有二性空，如先说。<br>
      　　问曰：如、法性、实际，无为法中已摄，何以复更说？<br>
      　　答曰：观时分别，说五众实相，法性、如、实际；又非空智慧观故令空，性自尔。<br>
      　　问曰：如色，是自法；识，为他法。此中何以说：如、法性、实际，有佛、无佛常住，过是名为他法空？<br>
      　　答曰：有人未善断见结故，处处生著。是人闻是如、法性、实际，谓过是已，更有余法，以是故说过如、法性、实际亦空。</p>
<div class="jwbt-box"><div class="jwbt"><a name=j1163-03-20><a href="1163-03.htm#MENU-top">大智度论卷第四十七</div></a></a>
<div class="jwbtbm"><a name=j1163-03-21><a href="1163-03.htm#MENU-top">释摩诃衍品第十八之余</div></div></a></a>
<p>　　【经】“复次，须菩提，菩萨摩诃萨摩诃衍，所谓名首楞严三昧、宝印三昧、师子游戏三昧、妙月三昧、月幢相三昧、出诸法三昧、观顶三昧、毕法性三昧、毕幢相三昧、金刚三昧、入法印三昧、三昧王安立三昧、放光三昧、力进三昧、高出三昧、必入辩才三昧、释名字三昧、观方三昧、陀罗尼印三昧、无诳三昧、摄诸法海三昧、遍覆虚空三昧、金刚轮三昧、宝断三昧、能照三昧、不求三昧、无住三昧、无心三昧、净灯三昧、无边明三昧、能作明三昧、普照明三昧、坚净诸三昧三昧、无垢明三昧、欢喜三昧、电光三昧、无尽三昧、威德三昧、离尽三昧、不动三昧、不退三昧、日灯三昧、月净三昧、净明三昧、能作明三昧、作行三昧、知相三昧、如金刚三昧、心住三昧、普明三昧、安立三昧、宝聚三昧、妙法印三昧、法等三昧、断喜三昧、到法顶三昧、能散三昧、分别诸法句三昧、字等相三昧、离字三昧、断缘三昧、不坏三昧、无种相三昧、无处行三昧、离曚昧三昧、无去三昧、不变异三昧、度缘三昧、集诸功德三昧、住无心三昧、净妙华三昧、觉意三昧、无量辩三昧、无等等三昧、度诸法三昧、分别诸法三昧、散疑三昧、无住处三昧、一庄严三昧、生行三昧、一行三昧、不一行三昧、妙行三昧、达一切有底散三昧、入名语三昧、离音声字语三昧、燃炬三昧、净相三昧、破相三昧、一切种妙足三昧、不喜苦乐三昧、无尽相三昧、多陀罗尼三昧、摄诸邪正相三昧、灭憎爱三昧、逆顺三昧、净光三昧、坚固三昧、满月净光三昧、大庄严三昧、能照一切世三昧、三昧等三昧、摄一切有诤无诤三昧、不乐一切住处三昧、如住定三昧、坏身衰三昧、坏语如虚空三昧、离著虚空不染三昧。<br>
      　　“云何名首楞严三昧？知诸三昧行处，是名首楞严三昧。<br>
      　　“云何名宝印三昧？住是三昧，能印诸三昧，是名宝印三昧。<br>
      　　“云何名师子游戏三昧？住是三昧，能游戏诸三昧中如师子，是名师子游戏三昧。<br>
      　　“云何名妙月三昧？住是三昧，能照诸三昧如净月，是名妙月三昧。<br>
      　　“云何名月幢相三昧？住是三昧，能持诸三昧相，是名月幢相三昧。<br>
      　　“云何名出诸法三昧？住是三昧，能出生诸三昧，是名出诸法三昧。<br>
      　　“云何名观顶三昧？住是三昧，能观诸三昧顶，是名观顶三昧。<br>
      　　“云何名毕法性三昧？住是三昧，决定知法性，是名毕法性三昧。<br>
      　　“云何名毕幢相三昧？住是三昧，能持诸三昧幢，是名毕幢相三昧。<br>
      　　“云何名金刚三昧？住是三昧，能破诸三昧，是名金刚三昧。<br>
      　　“云何名入法印三昧？住是三昧，入诸法印，是名入法印三昧。<br>
      　　“云何名三昧王安立三昧？住是三昧，一切诸三昧中安立住如王，是名三昧王安立三昧。<br>
      　　“云何名放光三昧？住是三昧，能放光照诸三昧，是名放光三昧。<br>
      　　“云何名力进三昧？住是三昧，于诸三昧能作力势，是名力进三昧。<br>
      　　“云何名高出三昧？住是三昧，能增长诸三昧，是名高出三昧。<br>
      　　“云何名必入辩才三昧？住是三昧，能辩说诸三昧，是名必入辩才三昧。<br>
      　　“云何名释名字三昧？住是三昧，能释诸三昧名字，是名释名字三昧。<br>
      　　“云何名观方三昧？住是三昧，能观诸三昧方，是名观方三昧。<br>
      　　“云何名陀罗尼印三昧？住是三昧，持诸三昧印，是名陀罗尼印三昧。<br>
      　　“云何名无诳三昧？住是三昧，于诸三昧不欺诳，是名无诳三昧。<br>
      　　“云何名摄诸法海三昧？住是三昧，能摄诸三昧如大海水，是名摄诸法海三昧。<br>
      　　“云何名遍覆虚空三昧？住是三昧，遍覆诸三昧如虚空，是名遍覆虚空三昧。<br>
      　　“云何名金刚轮三昧？住是三昧，能持诸三昧分，是名金刚轮三昧。<br>
      　　“云何名宝断三昧？住是三昧，断诸三昧烦恼垢，是名宝断三昧。<br>
      　　“云何名能照三昧？住是三昧，能以光明显照诸三昧，是名能照三昧。<br>
      　　“云何名不求三昧？住是三昧，无法可求，是名不求三昧。<br>
      　　“云何名无住三昧？住是三昧，一切三昧中不见法住，是名无住三昧。<br>
      　　“云何名无心三昧？住是三昧，心心数法不行，是名无心三昧。<br>
      　　“云何名净灯三昧？住是三昧，于诸三昧中作明如灯，是名净灯三昧。<br>
      　　“云何名无边明三昧？住是三昧，与诸三昧作无边明，是名无边明三昧。<br>
      　　“云何名能作明三昧？住是三昧，即时能为诸三昧作明，是名能作明三昧。<br>
      　　“云何名普照明三昧？住是三昧，即能照诸三昧门，是名普照明三昧。<br>
      　　“云何名坚净诸三昧三昧？住是三昧，能坚净诸三昧相，是名坚净诸三昧三昧。<br>
      　　“云何名无垢明三昧？住是三昧，能除诸三昧垢，亦能照一切三昧，是名无垢明三昧。<br>
      　　“云何名欢喜三昧？住是三昧，能受诸三昧喜，是名欢喜三昧。<br>
      　　“云何名电光三昧？住是三昧，照诸三昧如电光，是名电光三昧。<br>
      　　“云何名无尽三昧？住是三昧，于诸三昧不见尽，是名无尽三昧。<br>
      　　“云何名威德三昧？住是三昧，于诸三昧威德照然，是名威德三昧。<br>
      　　“云何名离尽三昧？住是三昧，不见诸三昧尽，是名离尽三昧。<br>
      　　“云何名不动三昧？住是三昧，令诸三昧不动不戏，是名不动三昧。<br>
      　　“云何名不退三昧？住是三昧，能不见诸三昧退，是名不退三昧。<br>
      　　“云何名日灯三昧？住是三昧，放光照诸三昧门，是名日灯三昧。<br>
      　　“云何名月净三昧？住是三昧，能除诸三昧闇，是名月净三昧。<br>
      　　“云何名净明三昧？住是三昧，于诸三昧得四无碍智，是名净明三昧。<br>
      　　“云何名能作明三昧？住是三昧，于诸三昧门能作明，是名能作明三昧。<br>
      　　“云何名作行三昧？住是三昧，能令诸三昧各有所作，是名作行三昧。<br>
      　　“云何名知相三昧？住是三昧，见诸三昧知相，是名知相三昧。<br>
      　　“云何名如金刚三昧？住是三昧，能贯达诸法，亦不见达，是名如金刚三昧。<br>
      　　“云何名心住三昧？住是三昧，心不动不转不恼，亦不念有是心，是名心住三昧。<br>
      　　“云何名普明三昧？住是三昧，普见诸三昧明，是名普明三昧。<br>
      　　“云何名安立三昧？住是三昧，于诸三昧安立不动，是名安立三昧。<br>
      　　“云何名宝聚三昧？住是三昧，普见诸三昧如见宝聚，是名宝聚三昧。<br>
      　　“云何名妙法印三昧？住是三昧，能印诸三昧，以无印印故，是名妙法印三昧。<br>
      　　“云何名法等三昧？住是三昧，观诸法等、无法不等，是名法等三昧。<br>
      　　“云何名断喜三昧？住是三昧，断一切法中喜，是名断喜三昧。<br>
      　　“云何名到法顶三昧？住是三昧，灭诸法闇，亦在诸三昧上，是名到法顶三昧。<br>
      　　“云何名能散三昧？住是三昧，中，能破散诸法，是名能散三昧。<br>
      　　“云何名分别诸法句三昧？住是三昧，分别诸三昧诸法句，是名分别诸法句三昧。<br>
      　　“云何名字等相三昧？住是三昧，得诸三昧字等，是名字等相三昧。<br>
      　　“云何名离字三昧？住是三昧，诸三昧中乃至不见一字，是名离字三昧。<br>
      　　“云何名断缘三昧？住是三昧，断诸三昧缘，是名断缘三昧。<br>
      　　“云何名不坏三昧？住是三昧，不得诸法变异，是名不坏三昧。<br>
      　　“云何名无种相三昧？住是三昧，不见诸法种种，是名无种相三昧。<br>
      　　“云何名无处行三昧？住是三昧，不见诸三昧处，是名无处行三昧。<br>
      　　“云何名离曚昧三昧？住是三昧，离诸三昧微闇，是名离曚昧三昧。<br>
      　　“云何名无去三昧？住是三昧，不见一切三昧去相，是名无去三昧。<br>
      　　“云何名不变异三昧？住是三昧，不见诸三昧变异相，是名不变异三昧。<br>
      　　“云何名度缘三昧？住是三昧，度一切三昧缘境界，是名度缘三昧。<br>
      　　“云何名集诸功德三昧？住是三昧，集诸三昧功德，是名集诸功德三昧。<br>
      　　“云何名住无心三昧？住是三昧，于诸三昧心不入，是名住无心三昧。<br>
      　　“云何名净妙华三昧？住是三昧，令诸三昧得净妙如华，是名净妙华三昧。<br>
      　　“云何名觉意三昧？住是三昧，诸三昧中得七觉分，是名觉意三昧。<br>
      　　“云何名无量辩三昧？住是三昧，于诸法中得无量辩，是名无量辩三昧。<br>
      　　“云何名无等等三昧？住是三昧，诸三昧中得无等等相，是名无等等三昧。<br>
      　　“云何名度诸法三昧？住是三昧，度一切三昧界，是名度诸法三昧。<br>
      　　“云何名分别诸法三昧？住是三昧，诸三昧及诸法分别见，是名分别诸法三昧。<br>
      　　“云何名散疑三昧？住是三昧，得散诸法疑，是名散疑三昧。<br>
      　　“云何名无住处三昧？住是三昧，不见诸法住处，是名无住处三昧。<br>
      　　“云何名一庄严三昧？住是三昧，终不见诸法二相，是名一庄严三昧。<br>
      　　“云何名生行三昧？住是三昧，不见诸行生，是名生行三昧。<br>
      　　“云何名一行三昧？住是三昧，不见诸三昧此岸、彼岸，是名一行三昧。<br>
      　　“云何名不一行三昧？住是三昧，不见诸三昧一相，是名不一行三昧。<br>
      　　“云何名妙行三昧？住是三昧，不见诸三昧二相，是名妙行三昧。<br>
      　　“云何名达一切有底散三昧？住是三昧，入一切有，一切三昧智慧通达亦无所达，是名达一切有底散三昧。<br>
      　　“云何名入名语三昧？住是三昧，入一切三昧名语，是名入名语三昧。<br>
      　　“云何名离音声字语三昧？住是三昧，不见诸三昧音声字语，是名离音声字语三昧。<br>
      　　“云何名燃炬三昧？住是三昧，威德照明如炬，是名然炬三昧。<br>
      　　“云何名净相三昧？住是三昧，净诸三昧相，是名净相三昧。<br>
      　　“云何名破相三昧？住是三昧，不见诸三昧相，是名破相三昧。<br>
      　　“云何名一切种妙足三昧？住是三昧，一切诸三昧种皆具足，是名一切种妙足三昧。<br>
      　　“云何名不喜苦乐三昧？住是三昧，不见诸三昧苦乐，是名不喜苦乐三昧。<br>
      　　“云何名无尽相三昧？住是三昧，不见诸三昧尽，是名无尽相三昧。<br>
      　　“云何名多陀罗尼三昧？住是三昧，能持诸三昧，是名多陀罗尼三昧。<br>
      　　“云何名摄诸邪正相三昧？住是三昧，于诸三昧不见邪正相，是名摄诸邪正相三昧。<br>
      　　“云何名灭憎爱三昧？住是三昧，不见诸三昧憎爱，是名灭憎爱三昧。<br>
      　　“云何名逆顺三昧？住是三昧，不见诸法诸三昧逆顺，是名逆顺三昧。<br>
      　　“云何名净光三昧？住是三昧，不得诸三昧明垢，是名净光三昧。<br>
      　　“云何名坚固三昧？住是三昧，不得诸三昧不坚固，是名坚固三昧。<br>
      　　“云何名满月净光三昧？住是三昧，诸三昧满足如月十五日，是名满月净光三昧。<br>
      　　“云何名大庄严三昧？住是三昧，大庄严成就诸三昧，是名大庄严三昧。<br>
      　　“云何名能照一切世三昧？住是三昧，诸三昧及一切法能照，是名能照一切世三昧。<br>
      　　“云何名三昧等三昧？住是三昧，于诸三昧不见定乱相，是名三昧等三昧。<br>
      　　“云何名摄一切有诤无诤三昧？住是三昧，能使诸三昧不分别有诤无诤，是名摄一切有诤无诤三昧。<br>
      　　“云何名不乐一切住处三昧？住是三昧，不见诸三昧依处，是名不乐一切住处三昧。<br>
      　　“云何名如住定三昧？住是三昧，不过诸三昧如相，是名如住定三昧。<br>
      　　“云何名坏身衰三昧？住是三昧，不得身相，是名坏身衰三昧。<br>
      　　“云何名坏语如虚空三昧？住是三昧，不见诸三昧语业如虚空，是名坏语如虚空三昧。<br>
      　　“云何名离著虚空不染三昧？住是三昧，见诸法如虚空无碍，亦不染，是名离著虚空不染三昧。<br>
      　　“须菩提，是名菩萨摩诃萨摩诃衍。”　　<br>
      　　【论】释曰：上以十八空释般若波罗蜜，今以百八三昧释禅波罗蜜。百八三昧佛自说其义，是时人利根故，皆得信解。今则不然，论者重释其义，令得易解。<br>
      　　首楞严三昧者，秦言健相分别，知诸三昧行相多少深浅，如大将知诸兵力多少。复次，菩萨得是三昧，诸烦恼魔及魔人，无能坏者；譬如转轮圣王主兵宝将，所往至处无不降伏。<br>
      　　宝印三昧者，能印诸三昧。于诸宝中，法宝是实宝，今世后世乃至涅槃，能为利益。如经中说，佛语比丘：“为汝说法，所说法者，所谓法印；法印，即是宝印；宝印，即是解脱门。”复次，有人言：“三法印名为宝印三昧：一切法无我，一切作法无常，寂灭涅槃。”是三法印，一切人天无能如法坏者。入是三昧，能三种观诸法，是名宝印。复次，般若波罗蜜是宝，是相应三昧名印，是名宝印。<br>
      　　师子游戏三昧者，菩萨得是三昧，于一切三昧中，出入迟速，皆得自在。譬如众兽戏时，若见师子，率皆怖慑；师子戏时，自在无所畏难。复次，师子戏时，于诸群兽，强者则杀，伏者则放；菩萨亦如是，得是三昧，于诸外道，强者破之，信者度之。复次，师子游戏者，如初品中说：菩萨入是三昧中，地为六反震动；令一切十方世界地狱汤冷，盲者得视，聋者得听等。<br>
      　　妙月三昧者，如月满清净，无诸翳障，能除夜闇。此三昧亦如是，菩萨入是三昧，能除诸法邪见、无明闇蔽等。<br>
      　　月幢相者，如大军将以幢宝作月像，见此幢相，人皆随从。菩萨入是三昧中，诸法通达无碍，皆悉随从。<br>
      　　出诸法三昧者，菩萨得是三昧，令诸三昧增长；譬如时雨，林木茂盛。<br>
      　　观顶三昧者，入是三昧中，能遍见诸三昧；如住山顶，悉见众物。<br>
      　　毕法性三昧者，法性无量无二，难可执持。入是三昧，必能得定相；譬如虚空无能住者，得神足力，则能处之。<br>
      　　毕幢相三昧者，入是三昧，则于诸三昧最为尊长；譬如军将得幢，表其大相。<br>
      　　金刚三昧者，譬如金刚，无物不陷。此三昧亦如是，于诸法无不通达，令诸三昧各得其用；如砗磲、玛瑙、琉璃，唯金刚能穿。<br>
      　　入法印三昧者，如人入安隐国，有印得入，无印不得入。菩萨得是三昧，能入诸法实相中，所谓诸法毕竟空。<br>
      　　三昧王安立三昧者，譬如大王安住正殿，召诸群臣，皆悉从命。菩萨入三昧王，放大光明，请召十方，无不悉集；又遣化佛，遍至十方。安立者，譬如国王安处正殿，身心坦然，无所畏惧。<br>
      　　放光三昧者，常修火一切入故，生神通力，随意放种种色光；随众生所乐，若热、若冷、若不热不冷。<br>
      　　照诸三昧者，光明有二种：一者、色光，二者、智慧光。住是三昧中，照诸三昧，无有邪见、无明等。<br>
      　　力进三昧者，先于诸法中，得信等五种力；然后于诸三昧中，得自在力。又虽住三昧，而常能神通变化，度诸众生。<br>
      　　高出三昧者，菩萨入是三昧，所有福德智慧，皆悉增长；诸三昧性，从心而出。<br>
      　　必入辩才三昧者，四无碍中，辞、辩相应三昧。菩萨得是三昧，悉知众生语言次第，及经书名字等，悉能分别无碍。<br>
      　　释名字三昧者，诸法虽空，以名字辩诸法义，令人得解。<br>
      　　观方三昧者，于十方众生，以慈悲怜愍，平等心观。复次，方者，循道理名为得方；是三昧力故，于诸三昧得其道理，出入自在无碍。<br>
      　　陀罗尼印三昧者，得是三昧者，能得分别诸三昧，皆有陀罗尼。<br>
      　　无诳三昧者，有三昧生爱、恚、无明、邪见等，是三昧于诸三昧都无迷闷之事。<br>
      　　摄诸法海三昧者，知一切众流皆归于海，三乘法皆入是三昧中亦如是。又诸余三昧，皆入是三昧中；如四禅、四无色中摄诸解脱九次第等，皆入其中。<br>
      　　遍覆虚空三昧者，是虚空无量无边，是三昧力悉能遍覆虚空，或结跏趺坐，或放光明，或以音声充满其中。<br>
      　　金刚轮三昧者，如真金刚轮，所往无碍；得是三昧者，于诸法中，所至无碍。复次，能分别诸三昧分界，故名轮；轮，分界也。<br>
      　　宝断三昧者，如有宝能净治诸宝；是三昧亦如是，能除诸三昧烦恼垢。五欲垢易遣，诸三昧垢难却。<br>
      　　能照三昧者，得是三昧，能以十种智慧，照了诸法；譬如日出照阎浮提，事皆显了。<br>
      　　不求三昧者，观诸法如幻化，三界爱断故，都无所求。<br>
      　　无住三昧者，是三昧名无作三昧；住是三昧中，观诸法念念无常，无有住时。<br>
      　　无心三昧者，即是灭尽定，或无想定。何以故？佛自说因缘：入是三昧中，诸心心数法不行。<br>
      　　净灯三昧者，灯名智慧灯，诸烦恼名垢；离是垢，慧则清净。<br>
      　　无边明三昧者，无边，名无量无数。明，有二种：一者、度众生故，身放光明；二者、分别诸法总相、别相故，智慧光明。得是三昧，能照十方无边世界，及无边诸法。<br>
      　　能作明三昧者，于诸法能为作明，如闇中燃炬。<br>
      　　普照明三昧者，如转轮圣王宝珠，于军众外，四边各照一由旬；菩萨得是三昧，普照诸法种种门。<br>
      　　坚净诸三昧三昧者，菩萨得是三昧力故，令诸三昧清净坚牢。<br>
      　　无垢明三昧者，三解脱门相应三昧。得是三昧，离一切三昧垢，离一切无明、爱等，亦能照一切诸三昧。<br>
      　　欢喜三昧者，得是三昧，于法生欢喜乐。何者是？有人言：“初禅是。”如佛说有四修定：一者、修是三昧，得现在欢喜乐；二者、修定得知见，见众生生死；三者、修定得智慧分别；四者、修定得漏尽。复次，得是三昧，生无量无边法欢喜乐。<br>
      　　电光三昧者，如电暂现，行者得路；得是三昧者，无始世界来失道还得。<br>
      　　无尽三昧者，得是三昧，灭诸法无常等相，即入不生不灭。<br>
      　　威德三昧者，菩萨得是三昧，威德庄严。<br>
      　　离尽三昧者，菩萨得是三昧，无量阿僧祇劫善本功德必得，果报不失故。<br>
      　　不动三昧者，有人言：“第四禅是不动。欲界中五欲故动，初禅中觉观故动，二禅中喜多故动，三禅中乐多故动；四禅离出入息，无诸动相故不动。”有人言：“四无色定是不动，离诸色故。”有人言：“灭尽定是不动，离心心数法故。”有人言：“知诸法实相，毕竟空智慧相应三昧故不动。”得是三昧已，于一切三昧、一切法，都不戏论。<br>
      　　不退三昧者，住是三昧，不见诸三昧退。论者言：“菩萨住是三昧常不退转，即是阿鞞跋致智慧相应三昧。”不退者，不堕顶，如不堕顶义中说。<br>
      　　日灯三昧者，得是三昧能照一切诸法种种门，及诸三昧；譬如日出能照一切阎浮提。<br>
      　　月净三昧者，如月从十六日，渐减至三十日都尽；凡夫人亦如是，诸善功德渐渐减尽，堕三恶道。如月从一日渐渐增长，至十五日光明清净；菩萨亦如是，得是三昧，从发心来，世世渐增善根，乃至得无生法忍，受记，智慧清净，利益众生。又能破诸三昧中无明。<br>
      　　净明三昧者，明名慧，垢为碍。得是三昧者，于诸法无障碍。以是故，佛于此说：住是三昧中，得四无碍智。<br>
      　　问曰：佛何以独于此中说四无碍智？<br>
      　　答曰：于三昧中无觉观心，所可乐说，与定相违，是事为难！此三昧力故，得四无碍智。四无碍智义，如先说。<br>
      　　能作明三昧者，明即是智慧。诸智慧中，般若智慧最第一；是般若相应三昧能作明。<br>
      　　作行三昧者，得是三昧力，能发起先所得诸三昧。<br>
      　　知相三昧者，得是三昧，见一切诸三昧中，有实智慧相。<br>
      　　如金刚三昧者，得是三昧，以智慧能通达一切诸法，亦不见通达，用无所得故。<br>
      　　问曰：三种三昧，何以皆言金刚？<br>
      　　答曰：初言金刚，中言金刚轮，后言如金刚。如金刚三昧，佛说能贯穿一切诸法，亦不见是金刚三昧能通达诸三昧。金刚轮三昧者，得是三昧，能持诸三昧轮。是皆佛自说义。论者言：“如金刚三昧者，能破一切诸烦恼结使，无有遗余。譬如释提桓因，手执金刚破阿修罗军，即是学人末后心；从是心次第得三种菩提，声闻菩提、辟支佛菩提、佛无上菩提。金刚三昧者，能破一切诸法，入无余涅槃，更不受有；譬如真金刚，能破诸山，令灭尽无余。金刚轮者，此三昧能破一切诸法，无遮无碍；譬如金刚轮转时，无所不破，无所障碍。”复次，初金刚，二金刚轮，三如金刚，名字分别，佛说其义亦异，论者释其因缘亦异，不应致难。<br>
      　　心住三昧者，心相轻疾，远逝无形，难制难持，常是动相，如猕猴子，又如掣电，亦如蛇舌。得是三昧故，能摄令住，乃至天欲心不动转，何况人欲！<br>
      　　普明三昧者，得是三昧，于一切法见光明相，无黑闇想。如昼所见，夜亦如是；如见前，后亦尔；如见上，见下亦尔，心中无碍。修是三昧故，得天眼通，普见光明，了了无碍。善修是神通故，得成慧眼，普照诸法，所见无碍。<br>
      　　安立三昧者，得是三昧者，一切诸功德善法中，安立牢固；如须弥山在大海，安立不动。<br>
      　　宝聚三昧者，得是三昧，所有国土，悉成七宝。<br>
      　　问曰：此是肉眼所见，禅定所见？<br>
      　　答曰：天眼、肉眼皆能见。何以故？外六尘不定故。行者常修习禅定，是故能转本相。<br>
      　　妙法印三昧者，妙法名诸佛菩萨深功德智慧。得是三昧，得诸深妙功德智慧。<br>
      　　法等三昧者，等有二种：众生等、法等。法等相应三昧，名为法等。<br>
      　　断喜三昧者，得是三昧，观诸法无常、苦、空、无我、不净等，心生厌离；十想中，一切世间不可乐想相应三昧。<br>
      　　到法顶三昧者，法名菩萨法，所谓六波罗蜜，到般若波罗蜜中；得方便力，到法山顶。得是三昧，能住是法山顶，诸无明烦恼不能动摇。<br>
      　　能散三昧者，得是三昧，能破散诸法；散空相应三昧是。<br>
      　　分别诸法句三昧者，得是三昧，能分别一切诸法语言字句，为众生说辞无滞碍，乐说相应三昧是。<br>
      　　字等相三昧者，得是三昧，观诸字诸语，皆悉平等；诃骂赞叹，无有憎爱。<br>
      　　离字三昧者，得是三昧，不见字在义中，亦不见义在字中。<br>
      　　断缘三昧者，得是三昧，若内若外，乐中不生喜，苦中不生瞋，不苦不乐中，不生不知舍心。于此三受远离不著，心则归灭；心若灭，缘亦断。<br>
      　　不坏三昧者，缘法性毕竟空相应三昧，戏论不能破，无常不能转，先已坏故。<br>
      　　无种相三昧者，得是三昧，不见诸法种种相，但见一相，所谓无相。<br>
      　　无处行三昧者，得是三昧，知三毒火燃三界故，心不依止；涅槃毕竟空故，亦不依止。<br>
      　　离曚昧三昧者，得是三昧，于诸三昧中，微翳无明等悉皆除尽。<br>
      　　无去三昧者，得是三昧，不见一切法来去相。<br>
      　　不变异三昧者，得是三昧，观一切诸法，因不变为果，如乳不变作酪；诸法皆住自相，不动故。<br>
      　　度缘三昧者，得是三昧，于六尘中诸烦恼尽灭，渡六尘大海；亦能过一切三昧缘生智慧。<br>
      　　集诸功德三昧者，得是三昧，集诸功德，从信至智慧。初夜、后夜，修习不息；如日月运转，初不休息。<br>
      　　住无心三昧者，入是三昧中，不随心但随智慧，至诸法实相中住。<br>
      　　净妙华三昧者，如树华敷开，令树严饰。得是三昧，诸三昧中，开诸功德华以自庄严。<br>
      　　觉意三昧者，得是三昧，令诸三昧变成无漏，与七觉相应；譬如石汁一斤，能变千斤铜为金。<br>
      　　无量辩三昧者，即是乐说辩。得是三昧力故，乃至乐说一句，无量劫而不穷尽。<br>
      　　无等等三昧者，得是三昧，观一切众生皆如佛，观一切法皆同佛法，无等等般若波罗蜜相应是。<br>
      　　度诸法三昧者，得是三昧，入三解脱门，过出三界，度三乘众生。<br>
      　　分别诸法三昧者，即是分别慧相应三昧。得是三昧，分别诸法善、不善，有漏、无漏，有为、无为等相。<br>
      　　散疑三昧者，有人言：“即是见谛道中无相三昧。疑结、见谛智相应三昧断故。”有人言：“菩萨无生法忍相应三昧是。是时，一切法中疑网悉断，见十方诸佛，得一切诸法实相。”有人言：“无碍解脱相应三昧是。诸佛得是三昧，已于诸法中无碍、无近无远，皆如观掌。”<br>
      　　无住处三昧者，即是无受智慧相应三昧。得是三昧，不见一切诸法定有住处。<br>
      　　一庄严三昧者，得是三昧，观诸法皆一；或一切法有相故一，或一切法无故一，或一切法空故一，如是等无量皆一；以一相智慧，庄严是三昧故，言一庄严。<br>
      　　生行三昧者，行名观，得是三昧，能观种种行相、入相、住相、出相。又是行皆空，亦不可见。<br>
      　　一行三昧者，是三昧常一行，毕竟空相应三昧中，更无余行次第；如无常行中次有苦行，苦行中次有无我行。又菩萨于是三昧，不见此岸，不见彼岸。诸三昧入相为此岸，出相为彼岸；初得相为此岸，灭相为彼岸。<br>
      　　不一行三昧者，与上一行相违者是，所谓诸余观行。<br>
      　　妙行三昧者，即是毕竟空相应三昧，乃至不见不二相，一切戏论不能破。<br>
      　　达一切有底散三昧者，有名三有；底者，非有想非无想，以难到故名底。达者，以无漏智慧，乃至离非有想非无想入无余涅槃，三界五众散灭。复次，菩萨得是不生不灭智慧，一切诸有，通达散坏，皆无所有。<br>
      　　入名语三昧者，得是三昧，识一切众生，一切物，一切法名字，亦能以此名字语化人；一切语言，无不解了，皆有次第。<br>
      　　离音声字语三昧者，得是三昧，观一切诸法，皆无音声语言，常寂灭相。<br>
      　　燃炬三昧者，如捉炬夜行，不堕险处。菩萨得是三昧，以智慧炬，于诸法中无错、无著。<br>
      　　净相三昧者，得是三昧，能清净具足，庄严三十二相。又能如法观诸法总相、别相，亦能观诸法无相清净，所谓空、无相、无作，如相品中广说。<br>
      　　破相三昧者，得是三昧，不见一切法相，何况诸三昧相！即是无相三昧。<br>
      　　一切种妙足三昧者，得是三昧，以诸功德具足庄严，所谓好姓、好家、好身、好眷属，禅定、智慧，皆悉具足清净。<br>
      　　不喜苦乐三昧者，得是三昧，观世间乐，多过多患，虚妄颠倒，非可爱乐；观世间苦，如病如箭入身，心不喜乐。以一切法虚诳故，不求其乐。何以故？异时变为苦。乐尚不喜，何况于苦？<br>
      　　无尽相三昧者，得是三昧，观一切法无坏无尽。<br>
      　　问曰：若尔者，云何不堕常边？<br>
      　　答曰：如菩萨虽观无常，不堕灭中；若观不尽，不堕常中；此二相于诸法中皆不可得。有因缘故修行，所谓为罪福不失故言常，离著故言无常。<br>
      　　陀罗尼三昧者，得是三昧力故，闻持等诸陀罗尼，皆自然得。<br>
      　　摄诸邪正相三昧者，得是三昧，不见三聚众生，所谓正定、邪定、不定，都无所弃，一心摄取。又于诸法不见定正相、定邪相，诸法无定相故。<br>
      　　灭憎爱三昧者，得是三昧，可喜法中不生爱，可恶法中不生瞋。<br>
      　　逆顺三昧者，得是三昧，于诸法中逆顺自在，能破诸邪逆众生，能顺可化众生。又离著故，破一切法；善根增长故，成一切法；亦不见诸法逆顺，是事亦不见，以无所有故。<br>
      　　净光三昧者，得是三昧，一切法中诸烦恼垢不可得；不可得故，诸三昧皆清净。<br>
      　　坚固三昧者，有人言：“金刚三昧是，坚固不坏故。”有人言：“金刚非。所以者何？金刚亦易破故。是诸法实相智相应三昧，不可破如虚空，以是故言牢固。”<br>
      　　满月净光三昧者，得是三昧，所言清净，无诸错谬；如秋时虚空清净，月满光明，凉爽可乐，无诸可恶。菩萨亦如是，修诸功德故，如月满；破无明黑故，净智光明具足；灭爱恚等火故，清凉功德具足；大利益众生故，可乐。<br>
      　　大庄严三昧者，见十方如恒河沙等世界，以七宝华香庄严，佛处其中，如是等清净庄严。得是三昧故，一时庄严诸功德；又观此庄严，空无所有，心无所著。<br>
      　　能照一切世三昧者，得是三昧故，能照三种世间，众生世间、住处世间、五众世间。<br>
      　　三昧等三昧者，得是三昧，观诸三昧皆一等，所谓摄心相。是三昧皆从因缘生，有为作法无深浅；得是三昧，皆悉平等，是名为等。与余法亦等无异，以是故义中说，一切法中定乱相不可得。<br>
      　　摄一切有诤无诤三昧者，得是三昧，不见是法如是相、是法不如是相；不分别诸法有诤无诤，于一切法中通达无碍；于众生中亦无好丑诤论，但随众生心行而度脱之。得是三昧故，于诸三昧皆随顺不逆。<br>
      　　不乐一切住处三昧者，得是三昧，不乐住世间，不乐住非世间。以世间无常过故不乐；非世间中无一切法，是大可畏处，不应生乐。<br>
      　　如住定三昧者，得是三昧故，知一切法如实相，不见有法过是如者。如义，如先说。<br>
      　　坏身衰三昧者，血肉、筋骨等和合故名为身，是身多患，常与饥、寒、冷、热等诤，是名身衰。得是三昧故，以智慧力，分分破坏身衰相，乃至不见不可得相。<br>
      　　坏语如虚空三昧者，语名内有风发，触七处故有声，依声故有语。观如是语言因缘故，能坏语言，不生我相及以爱憎。有人言：“二禅无觉观，是坏语三昧，贤圣默然故。”有人言：“无色定三昧，彼中无身，离一切色故。”有人言：“但是诸菩萨三昧，能破先世结业因缘不净身而受法身，随可度众生种种现形。”<br>
      　　离著虚空不染三昧者，菩萨行般若波罗蜜，观诸法毕竟空、不生不灭，如虚空无物可喻。钝根菩萨著此虚空，得此三昧故，离著虚空等诸法，亦不染著是三昧。如人没在泥中有人挽出，锁脚为奴；有三昧能离著虚空，而复著此三昧亦如是。今是三昧能离著空，空亦自离著。<br>
      　　问曰：佛多说诸三昧，汝何以但说诸法？<br>
      　　答曰：佛多说果报，论者合因缘果报说。譬如人观身不净，得不净三昧；身是因缘，三昧是果。又如人观五众无常、苦、空等，得七觉意三昧，能生八圣道、四沙门果。<br>
      　　复次，佛应适众生故，但说一法；论者广说，分别诸事。譬如一切有漏，皆是苦因，而佛但说爱；一切烦恼灭，名灭谛，佛但说爱尽。是菩萨于诸观行中必不疑，于诸三昧未了故，佛但说三昧；论者说诸法，一切三昧皆已在中。是诸三昧末后，皆应言用无所得，以同般若故。如是等无量无边三昧和合，名为摩诃衍。</p>
<div class="jwbt-box"><div class="jwbt"><a name=j1163-03-22><a href="1163-03.htm#MENU-top">大智度论卷第四十八</div></a></a>
<div class="jwbtbm"><a name=j1163-03-23><a href="1163-03.htm#MENU-top">释四念处品第十九（经作广乘品）</div></div></a></a>
<p>　　【经】佛告须菩提：“菩萨摩诃萨摩诃衍，所谓四念处。何等四？须菩提，菩萨摩诃萨，内身中循身观，亦无身觉，以不可得故。外身中、内外身中循身观，亦无身觉，以不可得故。勤精进一心，除世间贪忧。内受、内心、内法，外受、外心、外法，内外受、内外心、内外法，循法观，亦无法觉，以不可得故。勤精进一心，除世间贪忧。<br>
      　　“须菩提，菩萨摩诃萨，云何内身中循身观？须菩提，若菩萨摩诃萨，行时知行，住时知住，坐时知坐，卧时知卧，如身所行如是知。须菩提，菩萨摩诃萨如是内身中循身观，勤精进一心，除世间贪忧。<br>
      　　“复次，须菩提，菩萨摩诃萨，若来若去，视瞻一心，屈伸俯仰，服僧伽梨，执持衣钵，饮食、卧息、坐立、睡觉、语默、入禅、出禅，亦常一心。如是，须菩提，菩萨摩诃萨行般若波罗蜜，内身中循身观，以不可得故。<br>
      　　“复次，须菩提，菩萨摩诃萨内身中循身观时，一心念：入息时知入息，出息时知出息；入息长时知入息长，出息长时知出息长；入息短时知入息短，出息短时知出息短。譬如旋师，若旋师弟子，绳长知长，绳短知短。菩萨摩诃萨，亦如是一心念：入息时知入息，出息时知出息；入息长时知入息长，出息长时知出息长；入息短时知入息短，出息短时知出息短。如是，须菩提，菩萨摩诃萨内身中循身观，勤精进一心，除世间贪忧，以不可得故。<br>
      　　“复次，须菩提，菩萨摩诃萨观身四大，作是念：‘身中有地大、水大、火大、风大。’譬如屠牛师、若屠牛弟子，以刀杀牛，分作四分，作四分已，若立若坐，观此四分。菩萨摩诃萨亦如是，行般若波罗蜜时，观身四大，地大、水大、火大、风大。如是，须菩提，菩萨摩诃萨内身中循身观，以不可得故。<br>
      　　“复次，须菩提，菩萨摩诃萨观内身，从足至顶，周匝薄皮，种种不净，充满身中，作是念：‘身中有发、毛、爪、齿、薄皮、厚皮、筋、肉、骨、髓、脾、肾、心、肝、肺、小肠、大肠、胃、脬、尿、屎、垢、汗、泪、涕、涎、唾、脓血、黄白痰、髀、肪、[月+册]、脑、膜。’譬如田夫仓中，隔盛杂谷，种种充满，稻麻、黍粟、豆麦。明眼之人，开仓即知是麻、是黍、是稻、是粟、是麦、是豆，分别悉知。菩萨摩诃萨亦如是观是身，从足至顶，周匝薄皮，种种不净，充满身中，发毛、爪齿，乃至脑膜。如是，须菩提，菩萨摩诃萨观内身，勤精进一心，除世间贪忧，以不可得故。<br>
      　　“复次，须菩提，菩萨摩诃萨，若见弃死人身，一日、二日至于五日，胮胀青瘀，脓汁流出；自念我身亦如是相、如是法，未脱此法。如是，须菩提，菩萨摩诃萨内身中循身观，勤精进一心，除世间贪忧，以不可得故。<br>
      　　“复次，须菩提，菩萨摩诃萨，若见弃死人身，若六日，若七日，乌鵄雕鹫，豺狼狐狗，如是等种种禽兽，诶裂食之；自念我身如是相、如是法，未脱此法。如是，须菩提，菩萨摩诃萨内身中循身观，勤精进一心，除世间贪忧，以不可得故。<br>
      　　“复次，须菩提，菩萨摩诃萨，若见弃死人身，禽兽食已，不净烂臭；自念我身如是相、如是法，未脱此法，乃至除世间贪忧。<br>
      　　“复次，须菩提，菩萨摩诃萨，若见弃死人身，骨锁血肉涂染，筋骨相连；自念我身如是相、如是法，未脱此法，乃至除世间贪忧。<br>
      　　“复次，须菩提，菩萨摩诃萨，若见弃死人身，骨锁血肉已离，筋骨相连；自念我身如是相、如是法，未脱此法，乃至除世间贪忧。<br>
      　　“复次，须菩提，菩萨摩诃萨，若见弃死人身，骨锁已散在地；自念我身如是相、如是法，未脱此法。如是，须菩提，菩萨摩诃萨观内身，乃至除世间贪忧。<br>
      　　“复次，须菩提，菩萨摩诃萨，若见弃死人身，骨散在地，脚骨异处，腨骨、髀骨、腰骨、肋骨、脊骨、手骨、项骨、髑髅，各各异处；自念我身如是相、如是法，未脱此法。如是，须菩提，菩萨摩诃萨观内身，乃至除世间贪忧。<br>
      　　“复次，须菩提，菩萨摩诃萨，见是弃死人骨在地，岁久风吹日暴，色白如贝；自念我身如是相、如是法，未脱此法。如是，须菩提，菩萨摩诃萨观内身，乃至除世间贪忧，以不可得故。”<br>
      　　【论】问曰：四念处中有种种观，何以但说十二种观？所谓若内、若外、若内外？<br>
      　　复次，何等是内？何等是外？内外观已，何以复别说内外？<br>
      　　复次，四念处中，一念处是内，内法中摄，所谓心；二念处是外，外法中摄，所谓受与法；一念处是内外，内外法中摄，所谓身。何以说四法都是内、都是外、都是内外？何以不但言观身，而言循身观？云何观身而不生身觉？何以言勤精进一心？三十七品皆应言一心，何以但此中言一心？此中若修行四念处时，一切五盖应除，何以独言除贪？世间喜亦能妨道，何以但言除忧？观身法种种门，无常、苦、空、无我等，今何以但言不净？若但观不净，何以复念身四威仪等？此事易知，何足问？<br>
      　　答曰：是十二种观，行者从此得定心。先来三种邪行，若内、若外、若内外；破三种邪行，是故有三种正行。有人著内情多，著外情少，如人为身故，能舍妻子、亲属、宝物；有人著外情多，著内情少，如人贪财丧身，为欲殁命；有人著内外情多，是故说三种正行。<br>
      　　复次，自身名内身，他身名外身；九受入名为内身，九不受入名为外身；眼等五情名为内身，色等五尘名为外身；如是等分别内、外。行者先以不净、无常、苦、空、无我等智慧观内身，不得是身好相，若净相、若常相、若乐、若我、若实。内既不得，复观外身，求净、常、我、乐、实，亦不可得。若不得便生疑，我观内时于外或错，观外时于内或错；今内外一时俱观，亦不可得。是时心得正定，知是身不净、无常、苦、空、无我，如病、如痈、如疮，九孔流秽，是为行厕；不久破坏、离散、尽灭、死相；常有饥渴、寒热、鞭杖、系闭、骂詈、毁訾、老病等，诸苦常围绕，不得自在。内空无主，亦无知者、见者、作者、受者，但空诸法因缘和合而有，自生自灭，无所系属，犹如草木，是故内外俱观。余内、外义，如十八空中说。<br>
      　　循身观者，寻随观察，知其不净，衰老病死、烂坏臭处、骨节腐败、摩灭归土。如我此身，覆以薄皮，令人狂惑，忧畏万端；以是故，如身相内外随逐，本末观察。又如佛说循身观法。<br>
      　　不生身觉者，不取身一异相而生戏论。众生于是身中起种种觉：有生净觉，有生不净觉；有生瞋觉，念他过罪；有人观此身，身为何法？诸身分边为一、为异？不生如是种种觉。所以者何？无所利益妨涅槃道故。复次，余凡夫、声闻人取身相能观身，菩萨不取身相而能观身。<br>
      　　勤精进一心者，余世事巧便，从无始世界来，常习常作。如：离别常人易，离别知识难；离别知识易，离别父子难；离别父子易，自离其身难；自离其身易，离其心者难。自不一心勤精进，此不可得！譬如钻燧求火，一心勤著，不休不息，乃可得火，是故说一心勤精进。<br>
      　　除世间贪忧者，贪除则五盖尽去；犹如破竹，初节既破，余节皆去。复次，行者远离五欲，出家学道，既舍世乐，未得定乐；或时心生忧念，如鱼乐水。心相如是，常求乐事，还念本所欲。行者多生是二心，是故佛说当除贪、忧。说贪，即说世间喜，以相应故。<br>
      　　初观不净者，人身不净，薄皮覆故，先生净相，后生余倒；以是故，初说不净观。复次，众生多著贪欲取净相，瞋恚、邪见不尔故，是以先治贪欲，观不净。<br>
      　　念身四威仪等者，先欲破身贼，得一心人，所为之事皆能成办。以是故先寻绎其身所为、所行，来去、卧觉、坐禅，观身所作，常一心安详，不错不乱。作如是观察，以不净三昧易得，身虽安详，内有种种恶觉观，破乱其心；以是故，说安那波那十六分以防觉观。安那般那义，如先说。身既安详，心无错乱，然后行不净观，安隐牢固。若先行不净观，狂心错乱故，不净反作净相。佛法中，此二法名甘露初门。不净观者，所谓菩萨摩诃萨，观身如草木瓦石无异。是身外四大变为饮食，充实内身，坚者是地、湿者是水、热者是火、动者是风，是四事入内即是身。是四分中，各各无我、无我所，随趣四相，不随人意。苦、空等亦如是。若坐、若立者，卧则懈怠。身不动故，心亦不动；行则心乱，身不静故，心亦不静。欲以眼见事，况所不见！故说譬喻：牛即是行者身，屠儿即是行者，刀是利智慧，夺牛命即是破身一相，四分即是四大。屠者观牛四分，更无别牛，亦非是牛；行者观身四大亦如是，是四大不名为身。所以者何？此四、身一故。又四大是总相，身是别相。若外四大，不名为身，入身中，假名为身。我不在四大中，四大不在我中；我去四大远，但以颠倒妄计为身。用是散空智慧，分别四大及造色，然后入三念处，得入道。又此身从足至发，从发至足，周匝薄皮；反覆思惟，无一净处。发毛等乃至脑膜，略说则三十六，广说则众多。谷仓是身，农夫是行者。田种谷，是行者身业因缘；结实入仓，是行者因缘熟得身；稻麻、黍粟等，是身中种种不净；农夫开仓，即知麻黍、麦豆种种别异，是行者不净观。以慧眼开见是身仓，知此身中不净充满，必当败坏，若他来害，若当自死。此身中但有屎尿不净，种种恶露等。<br>
      　　已观内身不净，今观外身败坏，是故说二种不净：一者、已坏，二者、未坏。先观己身未坏有识，若结使薄，利根人即生患厌；钝根结厚者，观死人已坏，可畏可恶。若死一日至五日，亲里犹尚守护；是时禽兽未食，青瘀胮胀，脓血流出，腹胀破裂，五脏烂坏，屎尿臭处，甚可恶厌。行者心念；此色先好，行来言语，妖冶姿则，惑乱人情，淫者爱著；今者观之，好色安在？如佛所说，真是幻法，但诳无智之眼！今此实事露现，行者即念我身与彼，等无有异；未脱此法，云何自著著彼！又亦何为自重轻他！如是观已，心则调伏，可以求道，能除世间贪忧。又复思惟：此尸初死之时，鸟兽见之，谓非死人，不敢来近；以是故说过六七日，亲戚既去，鸟鹫、野干之属，竞来食之，皮肉既尽，日日变异；以是故说但有骨人。见其如此，更生厌心，念言：是心肝皮肉，实无有我，但因是身合集罪福因缘，受苦无量！即复自念：我身不久，会当如是，未离此法。或时行者，见骨人在地，雨水浇浸，日曝风吹，但有白骨；或见久骨筋断节解，分散异处，其色如鸽；或腐朽烂坏，与土同色。初观三十六物，死尸胮胀，一日至五日，是不净观；鸟兽来食，乃至与土同色，是无常观；是中求我，我所不可得，如先说因缘生，不自在故，是非我观；观身相如此，无一可乐；若有著者，则生忧苦，是名苦观。以四圣行观外身，自知己身亦复如是，然后内外俱观。若心散乱，当念老病死、三恶道苦，身命无常，佛法欲灭；如是等鞭心令伏，还系不净观中，是名勤精进。<br>
      　　一心勤精进故，能除贪忧。贪忧二贼，劫我法宝，行者作是念：是身无常，不净可恶；如此众生，何故贪著此身，起种种罪因缘？如是思惟已，知是身中有五情，外有五欲，和合故生世间颠倒乐！人心求乐，初无住时。当观此乐，为实为虚？身为坚固，犹尚散灭，何况此乐！此乐亦无住处，未来未有，过去已灭，现在不住，念念皆灭；以遮苦故名乐，无有实乐！譬如饮食，除饥渴苦故，暂以为乐，过度则复生苦，如先破乐中说。则知世间乐，皆从苦因缘生，亦能生苦果，诳人须臾，后苦无量。譬如美食杂毒，食虽香美，毒则害人，世间乐亦如是。淫欲烦恼等毒故，夺智慧命，心则狂惑，舍利取衰，谁受此乐？唯有心识。谛观此心念念生灭，相续有故，可得取相，譬如水波、灯焰。受苦心非乐心，受乐心非苦心，受不苦不乐心非苦乐心，时相各异，以是故心无常，无常故不自在，不自在故无我。想、思、忆念等亦如是。余三念处，内外相如先说。<br>
      　　行是四圣行，破四颠倒，破四颠倒故开实相门，开实相门已，愧本所习；譬人夜食不净，他了知非，羞愧其事。观是四法，不净、无常等，是名苦谛；是苦因爱等诸烦恼，是集谛；爱等烦恼断，是灭谛；断爱等诸烦恼方便，是道谛。如是观四谛，信涅槃道，心住快乐，似如无漏，是名暖法。如人钻火，方有暖气，必望得火；信此法已，心爱乐佛是法，如佛所说，如服好药瘥病，知师为妙。诸服药病瘥者，人中第一，是则信僧，如是信三宝。暖法增进，罪福停等故，名为顶法。如人上山至顶，两边道里俱等。从顶至忍，乃至阿罗汉，是一边道；从暖至顶是一边道。声闻法中观四念处，所得果报如是。菩萨法者，于是观中不忘本愿，不舍大悲，先用不可得空，调伏心地。住是地中，虽有烦恼，心常不堕；如人虽未杀贼，系闭一处。菩萨顶法，如先法位中说。忍法、世间第一法，则是菩萨柔顺法忍。须陀洹道，乃至阿罗汉、辟支佛道，是菩萨无生法忍。如佛后品自说：须陀洹若智若果，皆是菩萨无生法忍。四正勤、四如意足，虽各各别位，皆在四念处中。慧多故，名四念处；精进多故，名四正勤；定多故，名四如意足。<br>
      　　问曰：若尔者，何以不说智处而说念处？<br>
      　　答曰：初习行时，未及有智；念为初门，常念其事，是智慧随念故，以念为名。四念处实体是智慧。所以者何？观内外身，即是智慧；念持智慧在缘中，不令散乱，故名念处。与九十六种邪行求道相违，故名正勤。诸外道等舍五欲自苦身，不能舍恶不善，不能集诸善法。佛有两种：断恶不善法，已来者除却，未来者防使不生。善法亦有二种：未生善法令生，已生善法令增长，是名正勤。智慧火得正勤风，无所不烧。正勤若过，心则散乱，智火微弱；如火得风，过者或灭或微，不能烧照。是故须定以制过精进风，则可得定。定有四种：欲定、精进定、心定、思惟定。制四念处中过智慧，是时定慧道得精进故，所欲如意；后得如意事办故，名如意足。足者，名如意因缘，亦名分。是十二法，钝根人中名为根，如树有根未有力；若利根人中名为力，是事了了，能疾有所办，如利刀截物故名有力。事未办故名为道，事办思惟修行故名为觉。三十七品论议，如先说。<br>
      　　问曰：若菩萨修是三十七品，云何不取涅槃？<br>
      　　答曰：本愿牢故，大悲心深入故，了了知诸法实相故，十方诸佛护念故。如经说：菩萨到七住地，外观诸法空，内观无我；如人梦中缚栰渡河，中流而觉，作是念：“我空自疲苦，无河无栰，我何所渡？”菩萨尔时亦如是，心则悔厌：“我何所度？何所灭？”且欲自灭倒心。是时，十方佛伸手摩头：“善哉！佛子，莫生悔心，念汝本愿！汝虽知此，众生未悟，汝当以此空法教化众生！汝所得者，始是一门。诸佛无量身、无量音声、无量法门、一切智慧等，汝皆未得。汝观诸法空故，著是涅槃，诸法空中无有灭处，无有著处；若实有灭，汝先来已灭。汝未具足六波罗蜜，乃至十八法，汝当具足此法，坐于道场，如诸佛法。”<br>
      　　复次，三三昧、十一智、三无漏根、觉观三昧、十念、四禅、四无量心、四无色定、八背舍、九次第定，如先说。<br>
      　　复次，佛十力、四无所畏、四无碍智、十八不共法，如初品中说。是诸法后皆用无所得故。以般若波罗蜜毕竟空和合故，名除世间贪忧，以不可得故。</p>
      <p>　　【经】“复次，须菩提，菩萨摩诃萨见是弃死人身骨在地，其色如鸽，腐朽烂坏，与土共合，自念我身如是法、如是相，未脱此法。如是，须菩提，菩萨摩诃萨内身中循身观，勤精进一心，除世间贪忧，以不可得故。外身、内外身，亦如是。受念处、心念处、法念处，亦应如是广说。须菩提，是名菩萨摩诃萨摩诃衍。<br>
      　　“复次，须菩提，菩萨摩诃萨摩诃衍，所谓四正勤。何等四？须菩提，菩萨摩诃萨，未生诸恶不善法，为不生故，欲生勤精进摄心行道；已生诸恶不善法为断故，欲生勤精进摄心行道；未生诸善法为生故，欲生勤精进摄心行道；已生诸善法为住不失修满增广故，欲生勤精进摄心行道；以不可得故。须菩提，是名菩萨摩诃萨摩诃衍。<br>
      　　“复次，须菩提，菩萨摩诃萨摩诃衍，所谓四如意分。何等四？欲定断行成就，修如意分；心定断行成就，修如意分；精进定断行成就，修如意分；思惟定断行成就，修如意分；以不可得故。须菩提，是名菩萨摩诃萨摩诃衍。<br>
      　　“复次，须菩提，菩萨摩诃萨摩诃衍，所谓五根。何等五？信根、精进根、念根、定根、慧根，是名菩萨摩诃萨摩诃衍，以不可得故。<br>
      　　“复次，须菩提，菩萨摩诃萨摩诃衍，所谓五力。何等五？信力、精进力、念力、定力、慧力，是名菩萨摩诃萨摩诃衍，以不可得故。<br>
      　　“复次，须菩提，菩萨摩诃萨摩诃衍，所谓七觉分。何等七？菩萨摩诃萨修念觉分，依离、依无染、向涅槃；择法觉分、精进觉分、喜觉分、除觉分、定觉分、舍觉分，依离、依无染、向涅槃；以不可得故，是名菩萨摩诃萨摩诃衍。<br>
      　　“复次，须菩提，菩萨摩诃萨摩诃衍，所谓八圣道分。何等八？正见、正思惟、正语、正业、正命、正精进、正念、正定，是名菩萨摩诃萨摩诃衍，以不可得故。<br>
      　　“复次，须菩提，菩萨摩诃萨摩诃衍，所谓三三昧。何等三？空、无相、无作三昧。空三昧，名诸法自相空，是为空解脱门；无相，名坏诸法相，不忆不念，是为无相解脱门；无作，名诸法中不作，是为无作解脱门。是名菩萨摩诃萨摩诃衍，以不可得故。<br>
      　　“复次，须菩提，菩萨摩诃萨摩诃衍，所谓苦智、集智、灭智、道智、尽智、无生智、法智、比智、世智、他心智、如实智。云何名苦智？知苦不生，是名苦智。云何名集智？知集应断，是名集智。云何名灭智？知苦灭，是名灭智。云何名道智？知八圣道分，是名道智。云何名尽智？知诸淫怒痴尽，是名尽智。云何名无生智？知诸有中无生，是名无生智。云何名法智？知五众本事，是名法智。云何名比智？知眼无常，乃至意触因缘生受无常，是名比智。云何名世智？知因缘名字，是名世智。云何名他心智？知他众生心，是名他心智。云何名如实智？知诸佛一切种智，是名如实智。须菩提，是名菩萨摩诃萨摩诃衍，以不可得故。<br>
      　　“复次，须菩提，菩萨摩诃萨摩诃衍，所谓三根：未知欲知根、知根、知者根。云何名未知欲知根？诸学人未得果，信根、精进根、念根、定根、慧根，是名未知欲知根。云何名知根？诸学人得果，信根乃至慧根，是名知根。云何名知者根？诸无学人，若阿罗汉、若辟支佛、诸佛，信根乃至慧根，是名知者根。须菩提，是名菩萨摩诃萨摩诃衍，以不可得故。<br>
      　　“复次，须菩提，菩萨摩诃萨摩诃衍，所谓三三昧。何等三？有觉有观三昧，无觉有观三昧，无觉无观三昧。云何名有觉有观三昧？离诸欲，离恶不善法，有觉有观，离生喜乐入初禅，是名有觉有观三昧。云何名无觉有观三昧？初禅二禅中间禅，是名无觉有观三昧。云何名无觉无观三昧？从二禅乃至非有想非无想定，是名无觉无观三昧。是名菩萨摩诃萨摩诃衍，以不可得故。<br>
      　　“复次，须菩提，菩萨摩诃萨摩诃衍，所谓十念。何等十？念佛、念法、念僧、念戒、念舍、念天、念善、念出入息、念身、念死。须菩提，是名菩萨摩诃萨摩诃衍，以不可得故。<br>
      　　“复次，须菩提，菩萨摩诃萨摩诃衍，所谓四禅、四无量心、四无色定、八背舍、九次第定。须菩提，是名菩萨摩诃萨摩诃衍，以不可得故。<br>
      　　“复次，须菩提，菩萨摩诃萨摩诃衍，所谓佛十力。何等十？佛如实知一切法是处不是处相，一力也。如实知他众生过去、未来、现在诸业、诸受法，知造业处，知因缘、知报，二力也。如实知诸禅、解脱、三昧、定，垢、净分别相，三力也。如实知他众生诸根上下相，四力也。如实知他众生种种欲解，五力也。如实知世间种种无数性，六力也。如实知一切至处道，七力也。知种种宿命，有相、有因缘，一世、二世乃至百千世，劫初劫尽，我在彼众生中生：如是姓，如是名，如是饮食、苦乐，寿命长短；彼中死、是间生，是间死、还生是间，此间生姓名、饮食、苦乐、寿命长短亦如是，八力也。佛天眼净，过诸天眼，见众生死时生时，端正丑陋，若大若小，若堕恶道若堕善道；如是业因缘受报：是诸众生恶身业成就，恶口业成就，恶意业成就，谤毁圣人，受邪见业因缘故，身坏死时入恶道，生地狱中；是诸众生善身业成就，善口业成就，善意业成就，不谤圣人，受正见业因缘故，身坏死时入善道，生天上，九力也。佛如实知诸漏尽故，无漏心解脱，无漏慧解脱，现在法中自证知入是法，所谓我生已尽，梵行已作，从今世不复见后世，十力也。须菩提，是名菩萨摩诃萨摩诃衍，以不可得故。<br>
      　　“复次，须菩提，菩萨摩诃萨摩诃衍，所谓四无所畏。何等四？佛作诚言：‘我是一切正智人，若有沙门、婆罗门，若天、若魔、若梵、若复余众，如实难言：是法不知，乃至不见是微畏相。以是故，我得安隐，得无所畏，安住圣主处，在大众中师子吼，能转梵轮，诸沙门、婆罗门，若天、若魔、若梵、若复余众，实不能转。’一无畏也。佛作诚言：‘我一切漏尽，若有沙门、婆罗门，若天、若魔、若梵、若复余众，如实难言：是漏不尽，乃至不见是微畏相。以是故，我得安隐，得无所畏，安住圣主处，在大众中师子吼，能转梵轮，诸沙门、婆罗门，若天、若魔、若梵、若复余众，实不能转。’二无畏也。佛作诚言：‘我说障法，若有沙门、婆罗门，若天、若魔、若梵、若复余众，如实难言：受是法不障道，乃至不见是微畏相。以是故，我得安隐，得无所畏，安住圣主处，在大众中师子吼，能转梵轮，诸沙门、婆罗门，若天、若魔、若梵、若复余众，实不能转。’三无畏也。佛作诚言：‘我所说圣道，能出世间，随是行能尽苦，若有沙门、婆罗门，若天、若魔、若梵、若复余众，如实难言：行是道不能出世间，不能尽苦，乃至不见是微畏相。以是故，我得安隐，得无所畏，安隐住圣主处，在大众中师子吼，能转梵轮，诸沙门、婆罗门，若天、若魔、若梵、若复余众，实不能转。’四无畏也。须菩提，是名菩萨摩诃萨摩诃衍，以不可得故。<br>
      　　“复次，须菩提，菩萨摩诃萨摩诃衍，所谓四无碍智。何等四？义无碍、法无碍、辞无碍、乐说无碍。须菩提，是名菩萨摩诃萨摩诃衍，以不可得故。<br>
      　　“复次，须菩提，菩萨摩诃萨摩诃衍，所谓十八不共法。何等十八？一、诸佛身无失，二、口无失，三、念无失，四、无异想，五、无不定心，六、无不知已舍心，七、欲无减，八、精进无减，九、念无减，十慧无减，十一、解脱无减，十二、解脱知见无减，十三、一切身业随智慧行，十四、一切口业随智慧行，十五、一切意业随智慧行，十六、智慧知见过去世无碍无障，十七、智慧知见未来世无碍无障，十八、智慧知见现在世无碍无障。须菩提，是名菩萨摩诃萨摩诃衍，以不可得故。<br>
      　　“复次，须菩提，菩萨摩诃萨摩诃衍，所谓字等、语等诸字入门。何等为字等、语等诸字入门？阿字门，一切法初不生故。罗字门，一切法离垢故。波字门，一切法第一义故。遮字门，一切法终不可得故，诸法不终不生故。那字门，诸法离名，性相不得不失故。逻字门，诸法度世间故，亦爱支因灭故。陀字门，诸法善心生故，亦施相故。婆字门，诸法婆字离故。荼字门，诸法荼字净故。沙字门，诸法六自在王性清净故。和字门，入诸法语言道断故。多字门，入诸法如相不动故。夜字门，入诸法如实不生故。吒字门，入诸法制伏不可得故。迦字门，入诸法作者不可得故。娑字门，入诸法时不可得故，诸法时未转故。摩字门，入诸法我所不可得故。伽字门，入诸法去者不可得故。他字门，入诸法处不可得故。阇字门，入诸法生不可得故。簸字门，入诸法簸字不可得故。驮字门，入诸法性不可得故。赊字门，入诸法定不可得故。呿字门，入诸法虚空不可得故。叉字门，入诸法尽不可得故。哆字门，入诸法有不可得故。若字门，入诸法智不可得故。拖字门，入诸法拖字不可得故。婆字门，入诸法破坏不可得故。车字门，入诸法欲不可得故，如影五众亦不可得故。魔字门，入诸法魔字不可得故。火字门，入诸法唤不可得故。蹉字门，入诸法蹉字不可得故。伽字门，入诸法厚不可得故。咃字门，入诸法处不可得故。拏字门，入诸法不来不去，不立不坐不卧故。颇字门，入诸法边不可得故。歌字门，入诸法聚不可得故。醝字门，入诸法醝字不可得故。遮字门，入诸法行不可得故。吒字门，入诸法驱不可得故。荼字门，入诸法边竟处故，不终不生。过荼无字可说。何以故？更无字故。诸字无碍无名，亦不灭，亦不可说，不可示，不可见，不可书。<br>
      　　“须菩提，当知一切诸法如虚空！须菩提，是名陀罗尼门，所谓阿字义。若菩萨摩诃萨，是诸字门印阿字印，若闻、若受，若诵、若读、若持，若为他说，如是知，当得二十功德。何等二十？得强识念，得惭愧，得坚固心，得经旨趣，得智慧，得乐说无碍，易得诸余陀罗尼门，得无疑悔心，得闻善不喜、闻恶不怒，得不高不下住心无增减，得善巧知众生语，得巧分别五众、十二入、十八界、十二因缘、四缘、四谛，得巧分别众生诸根利钝，得巧知他心，得巧分别日月岁节，得巧分别天耳通，得巧分别宿命通，得巧分别生死通，得能巧说是处非处，得巧知往来坐起等身威仪。须菩提，是陀罗尼门、字门、阿字门等，是名菩萨摩诃萨摩诃衍，以不可得故。”　　<br>
      　　【论】释曰：字等、语等者，是陀罗尼，于诸字平等，无有爱憎。又此诸字因缘未会时亦无，终归亦无，现在亦无所有，但住吾我心中，忆想分别觉观心说；是散乱心语，不见实事，如风动水则无所见。等者，与毕竟空、涅槃同等。菩萨以此陀罗尼，于一切诸法通达无碍，是名字等、语等。<br>
      　　问曰：若略说则五百陀罗尼门，若广说则无量陀罗尼门，今何以说是字等陀罗尼，名为诸陀罗尼门？<br>
      　　答曰：先说一大者，则知余者皆说。此是诸陀罗尼初门，说初，余亦说。<br>
      　　复次，诸陀罗尼法，皆从分别字语生，四十二字是一切字根本。因字有语，因语有名，因名有义；菩萨若闻字，因字乃至能了其义。是字，初阿、后荼，中有四十。得是字陀罗尼菩萨，若一切语中闻阿字，即时随义，所谓一切法从初来不生相。阿提，秦言初；阿耨波陀，秦言不生。若闻罗字，即随义知一切法离垢相。罗阇，秦言垢。若闻波字，即时知一切法入第一义中。波罗末陀，秦言第一义。若闻遮字，即时知一切诸行皆非行。遮梨夜，秦言行。若闻那字，即知一切法不得不失，不来不去。那，秦言不。若闻逻字，即知一切法离轻重相。逻求，秦言轻。若闻陀字，即知一切法善相。陀摩，秦言善。若闻婆字，即知一切法无缚无解。婆陀，秦言缚。若闻荼字，即知诸法不热相。南天竺荼阇他，秦言不热。若闻沙字，即知人身六种相。沙，秦言六。若闻和字，即知一切诸法离语言相。和（于波切）波他，秦言语言。若闻多字，即知诸法在如中不动。多他，秦言如。若闻夜字，即知诸法入实相中，不生不灭。夜他跋，秦言实。若闻吒字，即知一切法无障碍相。吒婆，秦言障碍。若闻迦字，即知诸法中无有作者。迦逻迦，秦言作者。若闻婆字，即知一切法一切种不可得。萨婆，秦言一切。若闻磨字，即知一切法离我所，磨磨迦罗，秦言我所。若闻伽字，即知一切法底不可得。伽陀，秦言底。若闻他字，即知四句如去不可得。多他阿伽陀，秦言如去。若闻阇（音社）字，即知诸法生老不可得。阇提阇罗，秦言生老。若闻湿波字，即知一切法皆不可得，如湿波字不可得。湿波字无义，故不释。若闻驮字，即知一切法中法性不可得。驮摩，秦言法。若闻赊字，即知诸法寂灭相。赊多（都饿切），秦言寂灭。若闻呿字，即知一切法虚空不可得。呿伽，秦言虚空。若闻叉字，即知一切法尽不可得。叉耶，秦言尽。若闻哆字，即知诸法边得何利。迦哆度求那，秦言是事边得何利。若闻若字，即知一切法中无智相。若那，秦言智。若闻他字，即知一切法义不可得。阿利他，秦言义。若闻婆字，即知一切法不可得破相。婆伽，秦言破。若闻车字，即知一切法无所去。伽车提，秦言去。若闻湿么字，即知诸法牢坚如金刚石。阿湿么，秦言石。若闻火字，即知一切法无音声相。火婆夜，秦言唤来。若闻蹉字，即知一切法无悭无施相。末蹉罗，秦言悭。若闻伽字，即知诸法不厚不薄。伽那，秦言厚。若闻咃（土荼切）字，即知诸法无住处。南天竺咃那，秦言处。若闻拏字，即知一切法及众生，不来不去，不坐不卧，不立不起，众生空、法空故。南天竺拏，秦言不。若闻颇字，即知一切法因果空故。颇罗，秦言果。若闻歌字，即知一切五众不可得。歌大，秦言众。若闻醝字，即知醝字空，诸法亦尔。若闻遮字，即知一切法不动相。遮罗地，秦言动。若闻吒字，即知一切法此彼岸不可得。多罗，秦言岸。若闻荼字，即知一切法必不可得。波荼，秦言必。荼外更无字，若有者，是四十二字枝派。是字常在世间，相似相续故，入一切语故，无碍。如国国不同，无一定名，故言无名。闻已便尽，故言灭。诸法入法性，皆不可得，而况字可说？诸法无忆想分别故，不可示。先意业分别故有口业，口业因缘故，身业作字。字是色法，或眼见，或耳闻，众生强作名字，无因缘，以是故不可见、不可书。诸法常空，如虚空相，何况字说已便灭！是文字陀罗尼，是诸陀罗尼门。<br>
      　　问曰：知是陀罗尼门因缘者，应得无量无边功德，何以但说二十？<br>
      　　答曰：佛亦能说诸余无量无边功德，但以废说般若波罗蜜故，但略说二十。得强识念者，菩萨得是陀罗尼，常观诸字相，修习忆念故，得强识念。得惭愧者，集诸善法，厌诸恶法故，生大惭愧。心得坚固者，集诸福德智慧故，心得坚固如金刚，乃至阿鼻地狱事，尚不退阿耨多罗三藐三菩提，何况余苦！得经旨趣者，知佛五种方便说法故，名为得经旨趣。一者、知作种种门说法，二者、知为何事故说，三者、知以方便故说，四者、知示理趣故说，五者、知以大悲心故说。得智慧者，菩萨因是陀罗尼，分别破散诸字，言语亦空，言语空故名亦空，名空故义亦空，得毕竟空，即是般若波罗蜜。智慧乐说者，既得如是毕竟清净无碍智慧，以本愿大悲心，度众生故乐说易。得陀罗尼者，譬如析竹，初节既破，余者皆易；菩萨亦如是，得是文字陀罗尼，诸陀罗尼自然而得。无疑悔心者，入诸法实相中，虽未得一切智慧，于一切深法中，无疑无悔。闻善不喜、闻恶不瞋者，各各分别诸字，无赞叹，无毁訾故，闻善不喜，闻恶不瞋。不高不下者，憎爱断故。善巧知众生语者，得解一切众生言语三昧故。巧分别五众、十二入、十八界，十二因缘、四缘、四谛者，五众等义如先说。巧分别众生诸根利钝，知他心、天耳、宿命。巧说是处非处者，如十力中说。巧知往来坐起等者，如阿鞞跋致中所说。日月岁节者，日名从旦至旦，初分、中分、后分，夜亦三分。一日一夜有三十时：春、秋分时，十五时属昼，十五时属夜，余时增减。五月至，昼十八时，夜十二时；十一月至，夜十八时，昼十二时。一月或三十日，或三十日半，或二十九日，或二十七日半。有四种月：一者、日月，二者、世间月，三者、月月，四者、星宿月。日月者，三十日半；世间月者，三十日；月月者，二十九日加六十二分之三十；星宿月者，二十七日，加六十七分之二十一。闰月者，从日月、世间月二事中出，是名十三月。或十二月，或十三月，名一岁。是岁三百六十六日，周而复始。菩萨知日中分时，前分已过，后分未至，中分中无住处，无相可取，日分空无所有。到三十日时，二十九已灭，云何和合成月？月无故，云何和合而为岁？以是故，佛言世间法如幻、如梦，但是诳心法。菩萨能知世间日、月、岁和合，能知破散无所有，是名巧分别。如是等种种分别，是名菩萨摩诃萨摩诃衍。</p>
<div class="jwbt-box"><div class="jwbt"><a name=j1163-03-24><a href="1163-03.htm#MENU-top">大智度论卷第四十九</div></a></a>
<div class="jwbtbm"><a name=j1163-03-25><a href="1163-03.htm#MENU-top">释发趣品第二十</div></div></a></a>
<p>　　【经】佛告须菩提：“汝问云何菩萨摩诃萨大乘发趣，若菩萨摩诃萨行六波罗蜜时，从一地至一地，是名菩萨摩诃萨大乘发趣。”<br>
      　　须菩提白佛言：“世尊，云何菩萨摩诃萨从一地至一地？”<br>
      　　佛言：“菩萨摩诃萨，知一切法无来去相，亦无有法若来若去、若至若不至，诸法相不灭故。菩萨摩诃萨于诸地，不念不思惟而修治地业，亦不见地。何等菩萨摩诃萨治地业？菩萨摩诃萨住初地时，行十事：一者、深心坚固，是不可得故；二者、于一切众生中等心，众生不可得故；三者、舍心，与人、受人不可得故；四者、亲近善知识，亦不自高；五者、求法，一切法不可得故；六者、常出家，家不可得故；七者、爱乐佛身，相好不可得故；八者、演出法教，诸法分别不可得故；九者、破憍慢法，生慧不可得故；十者、实语，诸语不可得故。菩萨摩诃萨如是初地中住，修治十事治地业。<br>
      　　“复次，须菩提，菩萨摩诃萨住二地中，常念八法。何等八？一者、戒清净；二者、知恩报恩；三者、住忍辱力；四者、受欢喜；五者、不舍一切众生；六者、入大悲心；七者、信师，恭敬咨受；八者、勤求诸波罗蜜。须菩提，是名菩萨摩诃萨住二地中，应满足八法。<br>
      　　“复次，须菩提，菩萨摩诃萨住三地中行五法。何等五？一者、多学问，无厌足；二者、净法施，亦不自高；三者、庄严佛国土，亦不自高；四者、受世间无量勤苦，不以为厌；五者、住惭愧处。须菩提，是名菩萨摩诃萨住三地中，应满足五法。<br>
      　　“复次，须菩提，菩萨摩诃萨住四地中，应受行不舍十法。何等十？一者、不舍阿练若住处；二者、少欲；三者、知足；四者、不舍头陀功德；五者、不舍戒；六者、秽恶诸欲；七者、厌世间心；八者、舍一切所有；九者、心不没；十者、不惜一切物。须菩提，是名菩萨摩诃萨住第四地中不舍十法。<br>
      　　“复次，须菩提，菩萨摩诃萨住五地中，远离十二法。何等十二？一者、远离亲白衣；二者、远离比丘尼；三者、远离悭惜他家；四者、远离无益谈说；五者、远离瞋恚；六者、远离自大；七者、远离懱人；八者、远离十不善道；九者、远离大慢；十者、远离自用；十一者、远离颠倒；十二者、远离淫怒痴。须菩提，是名菩萨摩诃萨住五地中远离十二事。<br>
      　　“复次，须菩提，菩萨摩诃萨住六地中，当具足六法。何等六？所谓六波罗蜜。复有六法所不应为。何等六？一者、不作声闻、辟支佛意；二者、布施不应生忧心；三者、见有所索心不没；四者、所有物布施；五者、布施之后心不悔；六者、不疑深法。须菩提，是名菩萨摩诃萨住六地中应满具六法，远离六法。<br>
      　　“复次，须菩提，菩萨摩诃萨住七地中，二十法所不应著。何等二十？一者、不著我；二者、不著众生；三者、不著寿命；四者、不著众数，乃至知者、见者；五者、不著断见；六者、不著常见；七者、不应作相；八者、不应作因见；九者、不著名色；十者、不著五众；十一者、不著十八界；十二者、不著十二入；十三者、不著三界；十四者、不作著处；十五者、不作所期处；十六者、不作依处；十七者、不著依佛见；十八者、不著依法见；十九者、不著依僧见；二十者、不著依戒见。是二十法所不应著。复有二十法应具足满。何等二十？一者、具足空；二者、无相证；三者、知无作；四者、三分清净；五者、一切众生中具足慈悲智；六者、不念一切众生；七者、一切法等观，是中亦不著；八者、知诸法实相，是事亦不念；九者、无生忍法；十者、无生智；十一者、说诸法一相；十二者、破分别相；十三者、转忆想；十四者、转见；十五者、转烦恼；十六者、等定慧地；十七者、调意；十八者、心寂灭；十九者、无碍智；二十者、不染爱。须菩提，是名菩萨摩诃萨住七地中，应具足二十法。<br>
      　　“复次，须菩提，菩萨摩诃萨住八地中，应具足五法。何等五？顺入众生心；游戏诸神通；观诸佛国；如所见佛国，自庄严其国；如实观佛身，自庄严佛身。是名五法具足满。<br>
      　　“复次，须菩提，菩萨摩诃萨住八地中，复具足五法。何等五？知上下诸根；净佛世界；入如幻三昧；常入三昧；随众生所应善根受身。须菩提，是为菩萨摩诃萨住八地中，具足五法。<br>
      　　“复次，须菩提，菩萨摩诃萨住九地中，应具足十二法。何等十二？受无边世界所度之分，菩萨得如是愿，知诸天、龙、夜叉、揵闼婆语而为说法，处胎成就，生成就，家成就，姓成就，眷属成就，出生成就，出家成就，庄严佛树成就，一切诸善功德成满具足。须菩提，是名菩萨摩诃萨住九地中，应具足十二法。<br>
      　　“须菩提，十地菩萨当知如佛。”<br>
      　　尔时，慧命须菩提白佛言：“世尊，云何菩萨摩诃萨深心治地业？”<br>
      　　佛言：“菩萨摩诃萨，应萨婆若心，集诸善根，是名菩萨摩诃萨深心治地业。”<br>
      　　“云何菩萨于一切众生中等心？”<br>
      　　佛言：“若菩萨摩诃萨，应萨婆若心，生四无量心，所谓慈、悲、喜、舍，是名于一切众生中等心。”<br>
      　　“云何菩萨修布施？”<br>
      　　佛言：“菩萨施与一切众生，无所分别，是名修布施。”<br>
      　　“云何菩萨亲近善知识？”<br>
      　　佛言：“能教入萨婆若中住，如是善知识，亲近咨受，恭敬供养，是名亲近善知识。”<br>
      　　“云何菩萨求法？”<br>
      　　佛言：“若菩萨应萨婆若心求法，不堕声闻、辟支佛地，是名求法。”<br>
      　　“云何菩萨常出家治地业？”<br>
      　　佛言：“菩萨世世不杂心，佛法中出家，无能障碍者，是名常出家治地业。”<br>
      　　“云何菩萨爱乐佛身治地业？”<br>
      　　佛言：“若菩萨见佛身相，乃至阿耨多罗三藐三菩提，终不离念佛，是名爱乐佛身治地业。”<br>
      　　“云何菩萨演出法教治地业？”<br>
      　　佛言：“菩萨，若佛现在，若佛灭度后，为众生说法，初、中、后善，妙义好语，净洁纯具，所谓修妒路乃至优波提舍，是名演出法教治地业。”<br>
      　　“云何菩萨破于憍慢治地业？”<br>
      　　佛言：“菩萨破是憍慢故，终不生下贱家，是名菩萨破于憍慢治地业。”<br>
      　　“云何菩萨实语治地业？”<br>
      　　佛言：“菩萨如所说，如所行，是名实语治地业。是为菩萨摩诃萨住初地中，修行十事治地业。”　　<br>
      　　【论】论者言：须菩提上问摩诃衍，佛种种答摩诃衍相；上又问发趣大乘者，今答发趣大乘相。菩萨摩诃萨乘是乘，知一切法，从本已来，不来不去，无动无发，法性常住故。又以大悲心故，精进波罗蜜故，方便力故，还修诸善法；更求胜地而不取地相，亦不见此地。<br>
      　　问曰：应答发趣大乘，何以说发趣地？<br>
      　　答曰：大乘即是地，地有十分，从初地至二地，是名发趣。譬如乘马趣象，舍马乘象，乘象趣龙，舍象乘龙。<br>
      　　问曰：此中是何等十地？<br>
      　　答曰：地有二种：一者、但菩萨地，二者、共地。共地者，所谓干慧地，乃至佛地。但菩萨地者：欢喜地、离垢地、有光地、增曜地、难胜地、现在地、深入地、不动地、善相地、法云地。此地相，如十地经中广说。<br>
      　　入初地菩萨应行十法，深心乃至实语。须菩提虽知，为断众生疑故，问世尊：云何是深心？佛答：应萨婆若心，集诸善根。萨婆若心者，菩萨摩诃萨，初发阿耨多罗三藐三菩提意，作是愿：我于未来世当作佛！是阿耨多罗三藐三菩提意，即是应萨婆若心。应者，系心愿我当作佛。若菩萨利根，大集福德，诸烦恼薄，过去罪业少，发意即得深心。深心者，深乐佛道，世世于世间心薄，是名应萨婆若心。所作一切功德，若布施，若持戒，若修定等，不求今世后世福乐、寿命、安隐，但为萨婆若。譬如悭贪人无因缘，乃至一钱不施，贪惜积聚，但望增长；菩萨亦如是，福德若多若少，不向余事，但爱惜积集，向萨婆若。<br>
      　　问曰：是菩萨未知萨婆若，不得其味，云何能得深心？<br>
      　　答曰：我先已说，此人若利根，诸烦恼薄，福德纯厚，不乐世间，虽未闻赞叹大乘，犹不乐世间，何况已闻！如摩诃迦葉，娶金色女为妻，心不爱乐，弃舍出家。又如耶舍长者子，中夜见众婇女，皆如死状，舍值十万两金宝屐于水岸边，直渡趣佛。如是等诸贵人、国王，厌舍五欲者无数，何况菩萨闻说佛道种种功德因缘，而不即时发心深入？如后萨陀波仑品中，长者女闻赞叹佛功德，即时舍家，诣昙无竭所。<br>
      　　复次，信等五根成就纯熟故，能得是深心。譬如小儿，眼等五情根未成就故，不别五尘，不识好丑；信等五根未成就，亦复如是，不识善恶，不知缚解，爱乐五欲，没于邪见。信等五根成就者，乃能识别善恶。十善道、声闻法犹尚爱乐，况无上道而不深念？初发无上道心，已于世间最上，何况成就！<br>
      　　复次，菩萨始得般若波罗蜜气味故，能生深心。如人闭在幽闇，微隙见光，心则踊跃，作念言：“众人独得见如是光明。”欣悦爱乐，即生深心，念是光明，方便求出！菩萨亦如是，宿业因缘故，闭在十二入无明黑闇狱中，所有知见，皆是虚妄；闻般若波罗蜜，少得气味，深念萨婆若：“我当云何于此六情狱得出，如诸佛圣人！”<br>
      　　复次，发阿耨多罗三藐三菩提，随愿所行，以是故生深心。深心者，一切诸法中爱，无如爱萨婆若；一切众生中爱，无如爱佛。又深入悲心，利益众生。如是等名深心相，初地菩萨应常行是心。<br>
      　　于一切众生等心者，菩萨得是深心已，等心于一切众生。众生常情，爱其所亲，恶其所憎；菩萨得深心故，怨亲平等，视之无二。此中佛自说：等心者，四无量心是。菩萨见众生受乐，则生慈、喜心，作是愿：“我当令一切众生皆得佛乐！”若见众生受苦，则生悲心愍之，作是愿：“我当拔一切众生苦！”若见不苦不乐众生，则生舍心，作是愿：“我当令众生舍爱憎心！”四无量心余义，如先说。<br>
      　　舍心者，舍有二种：一者、舍财行施，二者、舍结得道。此以除悭为舍，与第二舍结作因缘，至七地中乃能舍结。<br>
      　　问曰：舍相有种种，内外、轻重，财施、法施，世间、出世间等。佛何以故但说无分别忆想出世间施？<br>
      　　答曰：布施虽有种种相，但说大者不取相。<br>
      　　复次，佛于一切法不著，亦以此教菩萨布施，令如佛法不著。此中应广说无分别布施；余布施相，处处已种种说。<br>
      　　近善知识义，如先说。<br>
      　　求法者，法有三种：一者、诸法中无上，所谓涅槃。二者、得涅槃方便，八圣道。三者、一切善语实语，助八圣道者，所谓八万四千法众，十二部经；四藏，所谓阿含、阿毗昙、毗尼、杂藏；摩诃般若波罗蜜等诸摩诃衍经，皆名为法。此中求法者，书写、读诵、正忆念，如是等治众生心病故，集诸法药，不惜身命。如释迦文佛，本为菩萨时，名曰乐法。时世无佛，不闻善语，四方求法，精勤不懈，了不能得。尔时，魔变作婆罗门而语之言：“我有佛所说一偈，汝能以皮为纸，以骨为笔，以血为墨，书写此偈，当以与汝！”乐法即时自念：“我世世丧身无数，不得是利。”即自剥皮曝之令干，欲书其偈，魔便灭身。是时，佛知其至心，即从下方涌出，为说深法，即得无生法忍。又如萨陀波仑苦行求法。如释迦文菩萨，五百钉钉身，为求法故。又如金坚王，割身五百处为灯炷，投岩入火。如是等种种苦行难行，为众生求法。复次，佛自说求法相：为萨婆若，不堕声闻、辟支佛地。<br>
      　　常出家者，菩萨知在家有种种罪因缘：“我若在家，自不能得行清净行，何能令人得诸净行？若随在家法，则有鞭杖等苦恼众生；若随善法行，则破居家法。”筹量二事：“我今不出家者，死时俱亦当舍，今自远离，福德为大！”<br>
      　　复次，菩萨作是念：“一切国王及诸贵人，力势如天，求乐未已，死强夺之。我今为众生故舍家，持清净戒，求佛道，具足尸罗波罗蜜因缘。”此中佛自说：菩萨世世不杂心出家。不杂心者，不于九十六种道中出家，但于佛道中出家。所以者何？佛道中有二种正见：世间正见、出世间正见故。<br>
      　　爱乐佛身者，闻种种赞佛功德，十力、四无所畏、大慈大悲、一切智慧；又见佛身三十二相，八十种随形好，放大光明，天人供养，无有厌足。自知我当来世，亦当如是。假令无得佛因缘，犹尚爱乐，何况当得而不爱乐？得是深心爱乐佛故，世世常得值佛。<br>
      　　演出法教者，菩萨如上求法已，为众生演说。菩萨在家者，多以财施；出家者爱佛情重，常以法施。若佛在世，若不在世，善住持戒，不求名利，等心一切众生而为说法。赞叹檀义故，名为初善分别；赞叹持戒，名为中善；是二法果报，若生诸佛国，若作大天，名为后善。<br>
      　　复次，见三界、五受众身多苦恼，则生厌离心，名为初善；弃舍居家，为身离故，名为中善；为心离烦恼故，名为后善。解说声闻乘，名为初善；说辟支佛乘，名为中善；宣畅大乘，名为后善。妙义好语者，三种语虽复辞妙而义味浅薄，虽义理深妙而辞不具足，以是故，说妙义好语。离三毒垢故，但说正法，不杂非法，是名清净。八圣道分、六波罗蜜备故，名为具足。修多罗、十二部经，如先说。<br>
      　　破憍慢者，是菩萨出家持戒，说法能断众疑，或时自恃而生憍慢，是时应作是念：“我剃头著染衣，持钵乞食，此是破憍慢法，我云何于中生憍慢？”又此憍慢，在人心中，则覆没功德，人所不爱，恶声流布；后身常生弊恶畜生中，若生人中，卑鄙下贱。知是憍慢，有如是无量过罪；破是憍慢，为求阿耨多罗三藐三菩提故。如人求财，犹尚谦逊下意，何况求无上道！以破憍慢故，常生尊贵，终不在下贱家生。<br>
      　　实语者，是诸善之本，生天因缘，人所信受。行是实语者，不假布施、持戒、学问，但修实语，得无量福。实语者，如说随行。<br>
      　　问曰：口业有四种，何以但说实语？<br>
      　　答曰：佛法中贵实故，说实余皆摄；四谛实故，得涅槃。<br>
      　　复次，菩萨与众生共事，恶口、绮语、两舌，或时能有，妄语罪重故，初地应舍。是菩萨行初地，未能具足行此四业故，但说实语，第二地中则能具足。<br>
      　　问曰：初地中何以但说十事？<br>
      　　答曰：佛为法王，诸法中得自在，知是十法，能成初地。譬如良医，善知药草种数，若五若十，足能破病，是中不应难其多少。（初地竟）</p>
      <p>　　【经】“云何菩萨戒清净？若菩萨摩诃萨，不念声闻、辟支佛心，及诸破戒障佛道法，是名戒清净。<br>
      　　“云何菩萨知恩报恩？若菩萨摩诃萨行菩萨道，乃至小恩尚不忘，何况多？是名知恩报恩。<br>
      　　“云何菩萨住忍辱力？若菩萨于一切众生无瞋无恼，是名住忍辱力。<br>
      　　“云何菩萨受欢喜？所谓成就众生，以此为喜，是名受欢喜。<br>
      　　“云何菩萨不舍一切众生？若菩萨念欲救一切众生故，是名不舍一切众生。<br>
      　　“云何菩萨入大悲心？若菩萨如是念：“我为一一众生故，如恒河沙等劫地狱中受勤苦，乃至是人得佛道入涅槃。”如是名为为一切十方众生忍苦，是名入大悲心。<br>
      　　“云何菩萨信师恭敬咨受？若菩萨于诸师，如世尊想，是名信师恭敬咨受。<br>
      　　“云何菩萨勤求诸波罗蜜？若菩萨一心求诸波罗蜜无异事，是名勤求诸波罗蜜。是为菩萨摩诃萨住二地中满足八法。<br>
      　　“云何菩萨摩诃萨多学问无厌足？诸佛所说法，若是此间世界，若十方世界诸佛所说，尽欲闻持，是名多学问无厌足。<br>
      　　“云何菩萨净法施？有所法施，乃至不求阿耨多罗三藐三菩提，何况余事？是名不求名利法施。<br>
      　　“云何菩萨净佛世界？以诸善根回向净佛世界，是名净佛世界。<br>
      　　“云何菩萨受世间无量勤苦不以为厌？诸善根备具故，能成就众生亦庄严佛界，乃至具足萨婆若，终不疲厌，是名受无量勤苦不以为厌。<br>
      　　“云何菩萨住惭愧处？耻诸声闻、辟支佛意，是名住惭愧处，是为菩萨摩诃萨住三地中满足五法。<br>
      　　“云何菩萨不舍阿兰若住处？能过声闻、辟支佛地，是名不舍阿兰若住处。<br>
      　　“云何菩萨少欲？乃至阿耨多罗三藐三菩提尚不欲，何况余欲？是名少欲。<br>
      　　“云何菩萨知足？得一切种智，是名知足。<br>
      　　“云何菩萨不舍头陀功德？观诸深法忍，是名不舍头陀功德。<br>
      　　“云何菩萨不舍戒？不取戒相，是名不舍戒。<br>
      　　“云何菩萨秽恶诸欲？欲心不生故，是名秽恶诸欲。<br>
      　　“云何菩萨厌世间心？知一切法不作故，是名厌世间心。<br>
      　　“云何菩萨舍一切所有？不惜内外诸法故，是名舍一切所有。<br>
      　　“云何菩萨心不没？二种识处心不生故，是名心不没。<br>
      　　“云何菩萨不惜一切物？于一切物不著不念，是名不惜一切物。是为菩萨于四地中不舍十法。<br>
      　　“云何菩萨远离亲白衣？菩萨出家所生。从一佛界至一佛界，常出家、剃头、著染衣，是名远离亲白衣。<br>
      　　“云何菩萨远离比丘尼？不共比丘尼住，乃至弹指顷亦不生念，是名远离比丘尼。<br>
      　　“云何菩萨远离悭惜他家？菩萨如是思惟：“我应安乐众生，他今助我安乐，云何生悭？”是名远离悭惜他家。<br>
      　　“云何菩萨远离无益谈说？若有谈说，或生声闻、辟支佛心，我当远离，是名远离无益谈说。<br>
      　　“云何菩萨远离瞋恚？不令瞋心、恼心、斗心得入，是名远离瞋恚。<br>
      　　“云何菩萨远离自大？所谓不见内法故，是名远离自大。<br>
      　　“云何菩萨远离懱人？所谓不见外法故，是名远离懱人。<br>
      　　“云何菩萨远离十不善道？是十不善道能障八圣道，何况阿耨多罗三藐三菩提！是名远离十不善道。<br>
      　　“云何菩萨远离大慢？是菩萨不见法可作大慢者，是名远离大慢。<br>
      　　“云何菩萨远离自用？是菩萨不见是法可自用者，是名远离自用。<br>
      　　“云何菩萨远离颠倒？颠倒处不可得故，是名远离颠倒。<br>
      　　“云何菩萨远离淫怒痴？淫怒痴处不可见故，是名远离淫怒痴处。是为菩萨住五地中远离十二法。<br>
      　　“云何菩萨住六地中具足六法？所谓六波罗蜜。诸佛及声闻、辟支佛，住六波罗蜜中，能度彼岸，是名具足六法。<br>
      　　“云何菩萨不作声闻、辟支佛意？作是念：声闻、辟支佛意，非阿耨多罗三藐三菩提道。<br>
      　　“云何菩萨布施不生忧心？作是念：此非阿耨多罗三藐三菩提道。<br>
      　　“云何菩萨见有所索心不没？作是念：此非阿耨多罗三藐三菩提道。<br>
      　　“云何菩萨所有物布施？菩萨初发心时布施，不言是可与是不可与。<br>
      　　“云何菩萨布施之后心不悔？慈悲力故。<br>
      　　“云何菩萨不疑深法，信功德力故。是为菩萨住六地中远离六法。”　　<br>
      　　【论】论者言：戒清净者，初地中多行布施，次知持戒胜于布施。所以者何？持戒则摄一切众生，布施则不能普周一切。持戒遍满无量，如不杀生戒，则施一切众生命；如众生无量无边，福德亦无量无边。略说诸能破佛道事，此中皆名破戒；离是破戒垢，皆名清净。乃至声闻、辟支佛心，尚是戒垢，何况余恶！<br>
      　　知恩报恩者，有人言：“我宿世福德因缘应得。”或言：“我自然尊贵，汝有何恩？”堕是邪见，是故佛说菩萨当知恩！众生虽有宿世乐因，今世事不和合，则无由得乐。譬如谷种在地，无雨则不生，不可以地能生谷故，言雨无恩。虽所受之物，是宿世所种；供奉之人，敬爱好心，岂非恩分？<br>
      　　复次，知恩者，是大悲之本，开善业初门，人所爱敬，名誉远闻，死则生天，终成佛道。不知恩人，甚于畜生！如佛说本生经：有人入山伐木，迷惑失道，时值暴雨，日暮饥寒，恶虫毒兽，欲来侵害。是人入一石窟，窟中有一大熊，见之恐怖而出。熊语之言：“汝勿恐怖！此舍温暖，可于中宿。”时连雨七日，常以甘果美水，供给此人。七日雨止，熊将此人，示其道径。熊语人言：“我是罪身，多有怨家！若有问者，莫言见我！”人答言：“尔！”此人前行，见诸猎者。猎者问言：“汝从何来？见有众兽不？”答言：“我见一大熊，此熊于我有恩，不得示汝！”猎者言：“汝是人，当以人类相亲，何以惜熊？今一失道，何时复来？汝示我者，与汝多分！”此人心变，即将猎者示熊处所，猎者杀熊，即以多分与之。此人展手取肉，二肘俱堕。猎者言：“汝有何罪？”答言：“是熊看我，如父视子。我今背恩，将是此罪！”猎者恐怖，不敢食肉，持施众僧。尔时，上座六通阿罗汉语诸下座：“此是菩萨，未来世当作佛，莫食此肉！”即时起塔供养。王闻此事，敕下国内：“不知恩人，无令住此！”又以种种因缘赞知恩者，知恩之义，遍阎浮提，人皆信行。<br>
      　　复次，菩萨作是念：“若人有恶事于我，我犹尚应度，何况于我有恩！”<br>
      　　住忍辱力者，如忍波罗蜜中广说。<br>
      　　问曰：种种因缘是忍辱相，此中何以但说不瞋不恼？<br>
      　　答曰：此是忍辱体，先起瞋心，然后身口恼他。是菩萨初行故，但说众生忍，不说法忍。<br>
      　　受欢喜者，菩萨见是持戒故，身口清净；知恩忍辱故，心清净；三业清净故，则自然生欢喜。譬如人香汤沐浴，著好新衣，缨络庄严，镜中自观，心生欢喜。菩萨亦如是，得是善法自庄严：“戒是禅定、智慧根本，我今得是净戒，无量无边福德皆应易得。”以是自喜。菩萨住是戒忍中，教化众生，令得生他方佛前，及生天上人中受乐；或令得声闻、辟支佛乘、佛乘者。观众生乐著，如长者观小儿共戏，亦与之同戏，更以少异物与之，令舍前所好；菩萨亦如是，教化众生，令得人天福乐，渐渐诱进令得三乘，以是故，言受欢喜乐。<br>
      　　不舍一切众生者，善修习大悲心，誓度众生故，发心牢固故，不为诸佛贤圣所轻笑故，恐负一切众生故不舍。譬如先许人物，后若不与，则是虚妄罪人！以是因缘故，不舍众生。<br>
      　　入大悲心者，如先说。此中佛自说：本愿大心为众生故，所谓为一一人故，于无量劫代受地狱苦，乃至令是人集行功德作佛，入无余涅槃。<br>
      　　问曰：无有代受罪者，何以作是愿？<br>
      　　答曰：是菩萨宏大之心，深爱众生；若有代理，必代不疑。<br>
      　　复次，菩萨见人间有天祠，用人肉血五脏祀罗刹鬼，有人代者则听。菩萨作是念：“地狱中若当有如是代理，我必当代！”众人闻菩萨大心如是，则贵敬尊重之。所以者何？是菩萨深念众生，逾于慈母故。<br>
      　　信师恭敬咨受者，菩萨因师得阿耨多罗三藐三菩提，云何不信恭敬供养？师虽智德高明，若不恭敬供养，则不能得大利。譬如深井美水，若无绠者，无由得水；若破憍慢高心，宗重敬伏，则功德大利归之。又如雨堕，不住山顶，必归下处。若人憍心自高，则法水不入；若恭敬善师，则功德归之。<br>
      　　复次，佛说依止善师，持戒、禅定、智慧、解脱，皆得增长；譬如众树依于雪山，根、茎、枝、叶、华、果，皆得茂盛。以是故，佛说于诸师宗，敬之如佛。<br>
      　　问曰：恶师云何得供养信受？善师不能视之如佛，何况恶师？佛何以故此中说于诸师尊，如世尊想？<br>
      　　答曰：菩萨不应顺世间法。顺世间法者，善者心著，恶者远离；菩萨则不然，若有能开释深义，解散疑结，于我有益，则尽心敬之，不念余恶。如弊囊盛宝，不得以囊恶故，不取其宝；又如夜行险道，弊人执炬，不得以人恶故，不取其照。菩萨亦如是，于师得智慧光明，不计其恶。<br>
      　　复次，弟子应作是念：“师行般若波罗蜜，无量方便力，不知以何因缘故，有此恶事？”如萨陀波仑闻空中十方佛教：“汝于法师，莫念其短，常生敬畏！”<br>
      　　复次，菩萨作是念：“法师好恶，非是我事。我所求者，唯欲闻法以自利益。如泥像、木像，无实功德，因发佛想故，得无量福德，何况是人智慧方便能为人说！以是故，法师有过，于我无咎。”<br>
      　　如世尊想者，我先说菩萨异于世人。世人分别好丑，好者爱著，犹不如佛；恶者轻慢，了不比数。菩萨则不然，观诸法毕竟空，从本已来，皆如无余涅槃相；观一切众生，视之如佛，何况法师有智慧利益！以能作佛事故，视之如佛。<br>
      　　勤求诸波罗蜜者，菩萨作是念：“是六波罗蜜，是无上正真道因缘，我当一心行是因缘。”譬如商人、农夫，随所适国土，所须之物，地之所宜种子，勤修求办，事无不成；又如今世行布施后得大富，持戒后得尊贵，修禅定智慧得道。菩萨亦如是，行六波罗蜜则得成佛。勤求者，常一心勤求六波罗蜜。所以者何？若软心渐进，则为烦恼所覆，魔人所坏。以是故，佛说于二地中勤求莫懈！（二地竟）<br>
      　　多学问无厌足者，菩萨知多学问，是智慧因缘，得智慧则能分别行道；如人有眼，所至无碍。是故菩萨作是愿：“十方诸佛有所说法，我尽受持！”闻持陀罗尼力故，清净天耳力故，得不忘陀罗尼力故。譬如大海，能受持一切十方诸水；菩萨亦如是，能受持十方诸佛所说之法。<br>
      　　净法施者，如苗中生草，除秽则茂。菩萨亦如是，法施时不求名利，后世果报，乃至为众生故，不求小乘涅槃；但以大悲于众生随佛转法轮。法施相，庄严佛国相，受世间无量勤苦，住惭愧处，不舍阿兰若住处，少欲，知足，如先说。<br>
      　　问曰：种种因缘，在生死中不厌，何以故但二因缘说不厌？<br>
      　　答曰：是善根备具故，在生死中苦恼薄少；譬人有疮，良药涂之，其痛瘥少。菩萨得善根清净故，今世忧愁、嫉妒、恶心等，悉皆止息；若更受身，得善根果报，自受福乐，亦种种因缘利益众生；随其所愿，自净世界，世界严净，胜于天宫，视之无厌，能慰释大菩萨心，何况凡夫！以是故，虽有多因缘，但说二事无厌。<br>
      　　惭愧虽有种种，此中大者，声闻、辟支佛心。菩萨发心，欲广度一切众生，得少苦恼，便欲独取涅槃，是可惭愧！譬如有人大设肴膳，请呼众人，悭吝心起，便自独食，甚可惭愧！（三地竟）<br>
      　　不舍阿兰若住处者，离众独住，若过声闻、辟支佛心，是名离众。一切法以无所得空故，不取不著相，乃至阿耨多罗三藐三菩提，亦不取，用无有著心故。<br>
      　　菩萨常集诸功德无厌足，得无上道则足，更无胜法故。饮食、衣服、卧具知足者，是善法因缘，不以为要，故不说。<br>
      　　不舍头陀功德者，如后觉魔品中说。无生法忍，此中以无生法忍为头陀。菩萨住于顺忍，观无生忍。是十二头陀，为持戒清净故，持戒清净为禅定故，禅定为智慧故，无生忍法即是真智慧；无生法忍是头陀果报，果中说因故。<br>
      　　不舍戒，不取戒相者，是菩萨知诸法实相故，尚不见持戒，何况破戒？虽种种因缘不破戒，此最为大，入空解脱门故。<br>
      　　秽恶诸欲者，如先说。此中佛说知是心相，虚诳不实故，乃至不生欲心，何况受欲？<br>
      　　厌世间心者，如世间不可乐想中说；此中佛说厌心果报，所谓无作解脱门。<br>
      　　舍一切所有者，如先说。<br>
      　　心不没者，先已种种因缘说，菩萨闻是不没不畏相。不生二识处者，二识处，所谓眼中、色中不生眼识，乃至意、法中不生意识。菩萨住是不二门中，观六识所知，皆是虚妄无实，作大誓愿：“令一切众生住不二法中，离是六识。”<br>
      　　不惜一切物者，不惜一切物中，虽有种种因缘，此因缘最大，所谓菩萨知一切法毕竟空，不忆念，灭一切取相，是故于受者不求恩惠，施中无高心，如是具清净檀波罗蜜。（四地竟）<br>
      　　远离亲白衣者，行者以妨道故出家，若复习近白衣，则与本无异。以是故，行者先求自度，然后度人。若未能自度而欲度人者，如不知浮人，欲救于溺，相与俱没！是菩萨远离亲白衣，则能集诸清净功德；深念佛故，变身往至诸佛国，出家剃头著染衣。所以者何？常乐出家法，不乐习近白衣故。<br>
      　　远离比丘尼者，如初品中说。<br>
      　　问曰：菩萨等心视一切众生，云何不得共住？<br>
      　　答曰：是菩萨未得阿鞞跋致，未断诸漏，集诸功德，人所乐著，以是故，不得共住。又为离人诽谤，若诽谤者堕地狱故。<br>
      　　远离悭惜他家者，菩萨作是念：“我自舍家，尚不贪不惜，云何贪惜他家？菩萨法欲令一切众生得乐，彼人助我与众生乐，云何悭惜？众生先世福德因缘，今世少有功夫，故得供养，我何以悭嫉？”<br>
      　　远离无益谈说者，此即是绮语，为自心、他心解愁事，说王法事、贼事，大海、山林、药草、宝物、诸方国土，如是等事，无益于福，无益于道。菩萨愍念一切众生，没在无常苦火：“我当救济，云何安坐空说无益之事？”如人失火，四边俱起，云何安处其内语说余事？此中佛说：若说声闻、辟支佛事，犹为无益之言，何况余事！<br>
      　　远离瞋恚者，心中初生名瞋心，以未定故；瞋心增长事定，打斫杀害，是名恼心；恶口谗谤，是名讼心；若杀害打缚等，是名斗。菩萨大慈悲众生故，则不生是心，常防此恶心，不令得入。<br>
      　　远离自大懱人者，不见内外法，所谓受五众、不受五众。<br>
      　　远离十不善道者，菩萨观十不善道中过罪种种因缘，如先说。此中佛说十不善道破小乘，何况大乘！<br>
      　　远离大慢者，菩萨行十八空，不见诸法定有大小相。<br>
      　　远离自用者，拔七种憍慢根本故，又深乐善法故。<br>
      　　远离颠倒者，一切法中，常、乐、我、净不可得故。<br>
      　　远离三毒者，三毒义如先说。又此三毒所缘，无有定相。（五地竟）<br>
      　　六波罗蜜者，如先说。此中佛说三乘之人，皆以此六波罗蜜得到彼岸。<br>
      　　问曰：此是菩萨地，何以说声闻、辟支佛得到彼岸？<br>
      　　答曰：佛今说六波罗蜜，多有所能。大乘法中则能含受小乘，小乘则不能。<br>
      　　是菩萨住六地中，具足六波罗蜜，观一切诸法空，未得方便力，畏堕声闻、辟支佛地，佛将护故，说不应生声闻、辟支佛心。<br>
      　　菩萨深念众生故，大悲心故，知一切诸法毕竟空故，施时无所惜，见有求者，不瞋不忧；布施之后，心亦不悔。福德大故，信力亦大，深清净信敬诸佛；具足六波罗蜜，虽未得方便、无生法忍、般舟三昧，于深法中亦无所疑，作是念：“一切论议皆有过罪，唯佛智慧，灭诸戏论，无有阙失故。”而能以方便修诸善法，是故不疑。（六地竟）</p>
<div class="jwbt-box"><div class="jwbt"><a name=j1163-03-26><a href="1163-03.htm#MENU-top">大智度论卷第五十</div></a></a>
<div class="jwbtbm"><a name=j1163-03-27><a href="1163-03.htm#MENU-top">释发趣品第二十之余</div></div></a></a>
<p>　　【经】“云何菩萨不著我？毕竟无我故。<br>
      　　“云何菩萨不著众生，不著寿命，不著众数乃至知者、见者？是诸法毕竟不可得故。<br>
      　　“云何菩萨不著断见？无有法断，诸法毕竟不生故。<br>
      　　“云何菩萨不著常见？若法不生，是不作常。<br>
      　　“云何菩萨不应取相？无诸烦恼故。<br>
      　　“云何菩萨不应作因见？诸见不可得故。<br>
      　　“云何菩萨不著名色？名色处相无故。<br>
      　　“云何菩萨不著五众、不著十八界、不著十二入？是诸法性无故。<br>
      　　“云何菩萨不著三界？三界性无故。<br>
      　　“云何菩萨不应作著心？云何菩萨不应作愿？云何菩萨不应作依止？是诸法性无故。<br>
      　　“云何菩萨不著依佛见？作依见，不见佛故。<br>
      　　“云何菩萨不著依法见？法不可见故。<br>
      　　“云何菩萨不著依僧见？僧相无为，不可依故。<br>
      　　“云何菩萨不著依戒见？罪无罪不著故。是为菩萨住七地中，二十法所不应著。<br>
      　　“云何菩萨应具足空？具足诸法自相空故。<br>
      　　“云何菩萨无相证？不念诸相故。<br>
      　　“云何菩萨知无作？于三界中不作故。<br>
      　　“云何菩萨三分清净？十善道具足故。<br>
      　　“云何菩萨一切众生中慈悲智具足？得大悲故。<br>
      　　“云何菩萨不念一切众生？净世界具足故。<br>
      　　“云何菩萨一切法等观？于诸法不损益故。<br>
      　　“云何菩萨知诸法实相？诸法实相无知故。<br>
      　　“云何菩萨无生忍？为诸法不生不灭，不作忍故。<br>
      　　“云何菩萨无生智？知名色不生故。<br>
      　　“云何菩萨说诸法一相？一心不行二相故。<br>
      　　“云何菩萨破分别相？一切法不分别故。<br>
      　　“云何菩萨转忆想？小大无量想转故。<br>
      　　“云何菩萨转见？于声闻、辟支佛地见转故。<br>
      　　“云何菩萨转烦恼？断诸烦恼故。<br>
      　　“云何菩萨等定慧地？所谓得一切种智故。<br>
      　　“云何菩萨调意？于三界不动故。<br>
      　　“云何菩萨心寂灭？制六根故。<br>
      　　“云何菩萨无碍智？得佛眼故。<br>
      　　“云何菩萨不染爱？舍六尘故。是为菩萨住七地中具足二十法。<br>
      　　“云何菩萨顺入众生心？菩萨以一心知一切众生心及心数法。<br>
      　　“云何菩萨游戏诸神通？以是神通从一佛界至一佛界，亦不作佛界想。<br>
      　　“云何菩萨观诸佛界？自住其界，见无量诸佛界，亦无佛界想。<br>
      　　“云何菩萨如所见佛界？自庄严其界，住转轮圣王地，遍至三千大千世界以自庄严。<br>
      　　“云何菩萨如实观佛身？如实观法身故。是为菩萨住八地中具足五法。<br>
      　　“云何菩萨知上下诸根？菩萨住佛十力，知一切众生上下诸根。<br>
      　　“云何菩萨净佛世界？净众生故。<br>
      　　“云何菩萨如幻三昧？住是三昧，能成办一切事，亦不生心相。<br>
      　　“云何菩萨常入三昧？菩萨得报生三昧故。<br>
      　　“云何菩萨随众生所应善根受身？菩萨知众生所应生善根而为受身成就众生故。是为菩萨住八地中具足五法。<br>
      　　“云何菩萨受无边世界所度之分？十方无量世界中众生，如诸佛法所应度者而度脱之。<br>
      　　“云何菩萨得如所愿？六波罗蜜具足故。<br>
      　　“云何菩萨知诸天、龙、夜叉、揵闼婆语？辞辩力故。<br>
      　　“云何菩萨胎生成就？菩萨世世常化生故。<br>
      　　“云何菩萨家成就？常在大家生故。<br>
      　　“云何菩萨所生成就？若刹利家生，若婆罗门家生故。<br>
      　　“云何菩萨姓成就？如过去菩萨所生姓，从此中生故。<br>
      　　“云何菩萨眷属成就？纯诸菩萨摩诃萨为眷属故。<br>
      　　“云何菩萨出生成就？生时光明遍照无量无边世界，亦不取相故。<br>
      　　“云何菩萨出家成就？出家时，无量百千亿诸天侍从出家，是一切众生必至三乘。<br>
      　　“云何菩萨庄严佛树成就？是菩提树以黄金为根，七宝为茎、节、枝、叶，茎、节、枝、叶光明，遍照十方阿僧祇三千大千世界。<br>
      　　“云何菩萨一切诸善根功德成满具足？菩萨得众生清净，佛界亦净。是为菩萨住九地中具足十二法。<br>
      　　“云何菩萨住十地中当知如佛？若菩萨摩诃萨具足六波罗蜜、四念处，乃至十八不共法，一切种智具足圆满，断一切烦恼及习。是为菩萨摩诃萨住十地中，当知如佛。<br>
      　　“须菩提，菩萨摩诃萨住是十地中，以方便力故，行六波罗蜜，行四念处乃至十八不共法，过干慧地、性地、八忍地、见地、薄地、离欲地、已作地、辟支佛地、菩萨地，过是九地，住于佛地。是为菩萨十地。如是，须菩提，菩萨摩诃萨大乘发趣。”　　<br>
      　　【论】论者言：我等二十法，不可得故不著。不可得因缘，如先种种说。我见乃至知者、见者，佛见、僧见，是入众生空故，是见不应著；余断、常乃至戒见，是法空故，不应著。<br>
      　　问曰：余者可知，因见云何？<br>
      　　答曰：一切有为法，展转为因果，是法中著心取相生见，是名因见，所谓非因说因，或因果一异等。<br>
      　　具足空者，若菩萨能尽行十八空，是名具足空。<br>
      　　复次，能行二种空：众生空、法空，是名具足空。<br>
      　　复次，若菩萨能行毕竟空，于中不著，是名具足空。<br>
      　　问曰：若尔者，佛此中何以但说自相空？<br>
      　　答曰：此三种空，皆是自相空。以住六地菩萨，福德故利根，利根故分别诸法取相；以是故，七地中以自相空为具足空。佛或时说有为空、无为空名具足空，或时说不可得空名具足空。<br>
      　　无相证者，无相即是涅槃，可证不可修。不可修故，不得言知；无量无边不可分别故，不得言具足。<br>
      　　知无作者，三事虽通是知，二事更义立其名，无作但有知名。<br>
      　　三分清净者，所谓十善道：身三、口四、意三，是名三分。上已说解脱门故，此中不复说。三分清净者，或有人身业清净，口业不清净；口业清净，身业不清净；或身口业清净，意业不清净；或有世间三业清净，而未能离著。是菩萨三业清净及离著故，是名三分清净。<br>
      　　一切众生中具足慈悲智者，悲有三种：生缘、法缘、无缘。此中说无缘大悲名具足。所谓法空，乃至实相亦空，是名无缘大悲。菩萨深入实相，然后悲念众生；譬如人有一子，得好宝物，深心爱念，欲以与之。<br>
      　　不念一切众生者，所谓净世界具足故。<br>
      　　问曰：若不念众生者，云何能净佛世界？<br>
      　　答曰：菩萨令众生住十善道，为庄严佛国；虽庄严，未得无碍庄严。今菩萨教化众生，不取众生相，诸善根福德清净；诸善根福德清净故，是无碍庄严。<br>
      　　一切法等观者，如法等忍中说。此中佛自说：于诸法不增损。<br>
      　　知诸法实相者，如先种种因缘广说。<br>
      　　无生法忍者，于无生灭诸法实相中，信受通达无碍不退，是名无生忍。<br>
      　　无生智者，初忍，后名智；粗者忍，细者智。佛自说：知名色不生故。<br>
      　　说诸法一相者，菩萨知内、外十二入，皆是魔网，虚诳不实；于此中生六种识，亦是魔网虚诳。何者是实？唯不二法，无眼、无色，乃至无意、无法等，是名实。令众生离十二入故，常以种种因缘说是不二法。<br>
      　　破分别相者，菩萨住是不二法中，破所缘男女、长短、大小等分别诸法。<br>
      　　转忆想者，破内心忆想分别诸法等。<br>
      　　转见者，是菩萨先转我见、边见等邪见，然后入道。今转法见、涅槃见，以诸法无定相。转涅槃者，转声闻、辟支佛见，直趣佛道。<br>
      　　转烦恼者，菩萨以福德持戒力故，折伏粗烦恼，安隐行道，唯有爱、见、慢等微细者在，今亦离细烦恼。复次，菩萨用实智慧，观是烦恼，即是实相；譬如神通人，能转不净为净。<br>
      　　等定慧地者，菩萨于初三地，慧多定少，未能摄心故；后三地定多慧少，以是故，不得入菩萨位。今众生空、法空，定慧等故，能安隐行菩萨道；从阿鞞跋致地，渐渐得一切种智慧地。<br>
      　　调意者，是菩萨先忆念老病死、三恶道，慈愍众生故，调伏心意；令知诸法实相故，不著三界，不著三界故调伏。<br>
      　　心寂灭者，菩萨为涅槃故，先于五欲中折伏五情，意情难折伏故，今住七地，意情寂灭。<br>
      　　无碍智者，菩萨得般若波罗蜜，于一切实、不实法中无碍；得是道慧，将一切众生令入实法，得无碍解脱、得佛眼，于一切法中无碍。<br>
      　　问曰：是七地中，何以说得佛眼？<br>
      　　答曰：是中应学佛眼，于诸法无碍，似如佛眼。<br>
      　　不染爱者，是菩萨虽于七地得智慧力，犹有先世因缘，有此肉身，入禅定不著，出禅定时有著气；随此肉眼所见，见好人亲爱，或爱是七地智慧实法。是故佛说于六尘中行舍心，不取好恶相。（七地竟）<br>
      　　顺入众生心者，菩萨住是八地中，顺观一切众生心之所趣，动发思惟，深念顺观，以智慧分别：知是众生永无得度因缘；是众生过无量阿僧祇劫然后可度；是众生或一劫二劫，乃至十劫可度；是众生或一世二世，乃至今世可度；是众生或即时可度者，是熟是未熟；是人可以声闻乘度，是人可以辟支佛乘度。譬如良医诊病，知瘥久近，可治不可治者。<br>
      　　游戏诸神通者，先得诸神通，今得自在游戏，能至无量无边世界。菩萨住七地中时，欲取涅槃。尔时，有种种因缘，及十方诸佛拥护，还生心欲度众生；好庄严神通，随意自在，乃至无量无边世界中无所挂碍，见诸佛国，亦不取佛国相。<br>
      　　观诸佛国者，有菩萨以神通力飞到十方，观诸清净世界，取相欲自庄严其国。有菩萨佛将至十方，示清净世界，取净国相，自作愿行；如世自在王佛，将法积比丘至十方，示清净世界。或有菩萨自住本国，用天眼见十方清净世界，初取净相，后得不著心故还舍。如所见佛国，自庄严其国者，如先说。是八地名转轮地，如转轮圣王宝轮至处，无碍无障，无诸怨敌；菩萨住是地中，能雨法宝，满众生愿，无能障碍，亦能取所见净国相而自庄严其国。<br>
      　　如实观佛身者，观诸佛身如幻如化，非五众、十二入、十八界所摄，若长若短，若干种色，随众生先世业因缘所见。此中佛自说：见法身者，是为见佛。法身者，不可得法空；不可得法空者，诸因缘边生法，无有自性。<br>
      　　知上下诸根者，如十力中说。菩萨先知一切众生心所行，谁钝谁利？谁布施多？谁智慧多？因其多者而度脱之。<br>
      　　净佛世界者，有二种净：一者、菩萨自净其身；二者、净众生心，令行清净道。以彼我因缘清净故，随所愿得清净世界。<br>
      　　入如幻三昧者，如幻人一处住，所作幻事，遍满世界，所谓四种兵众、宫殿城郭、饮食歌舞、杀活忧苦等。菩萨亦如是，住是三昧中，能于十方世界变化，遍满其中：先行布施等充满众生；次说法教化，破坏三恶道，然后安立众生于三乘；一切所可利益之事，无不成就。是菩萨心不动，亦不取心相。<br>
      　　常入三昧者，菩萨得如幻等三昧，所役心能有所作；今转身得报生三昧，如人见色，不用心力。住是三昧中，度众生安隐，胜于如幻三昧，自然成事，无所役用。如人求财，有役力得者，有自然得者。<br>
      　　随众生所应善根受身者，菩萨得二种三昧、二种神通，行得、报得；知以何身，以何语，以何因缘，以何事，以何道，以何方便而为受身，乃至受畜生身而化度之。（八地竟。）<br>
      　　受无边世界所度之分者，无量阿僧祇十方世界六道中众生，是菩萨教化所应度者而度之。是世界有三种：有净、不净、有杂。是三种世界中众生，所可应度有利益者，皆摄取之。譬如燃灯，为有目之人，不为盲者；菩萨亦如是，或先有因缘者，或始作因缘者。<br>
      　　复次，三千大千世界，名一世界，一时起、一时灭；如是等十方如恒河沙等世界，是一佛世界。如是一佛世界，数如恒河沙等世界，是一佛世界海。如是佛世界海，数如十方恒河沙世界，是佛世界种。如是世界种，十方无量，是名一佛世界。于一切世界中取如是分，是名一佛所度之分。<br>
      　　得如所愿者，是菩萨福德、智慧具足故，无愿不得。听者闻无量无边世界所度之分，疑不可得；以是故，次说所愿如意。此中佛自说六波罗蜜具足：五度，则福德具足；般若，则智慧具足。<br>
      　　知诸天、龙、夜叉、揵闼婆语者，我上说福德、智慧具足，所愿如意，知他人种种语，即是所愿事。复次，菩萨得宿命智清净故，知处处生一切语。复次，得愿智故，知立名者心，强作种种名字语言。复次，菩萨得解众生语言三昧故，通一切语无碍。复次，自得四无碍智，又复学佛四无碍智；以是故，知众生语言音声。<br>
      　　处胎成就者，有人言：“菩萨乘白象，与无量兜率诸天围绕，恭敬供养，侍从入母胎。”有人言：“菩萨母得如幻三昧力故，令腹广大无量，一切三千大千世界菩萨，及天龙鬼神皆得入出；胎中有宫殿台观，先庄严床座，悬缯幡盖，散华烧香；皆是菩萨福德业因缘所感，然后菩萨来下处之。亦以三昧力故，下入母胎，于兜率天上如故。”<br>
      　　生成就者，菩萨欲生时，诸天龙鬼神庄严三千大千世界；是时，有七宝莲华座，自然而有；从母胎中，有无量菩萨先出，坐莲华上，叉手赞叹，俟待菩萨；及诸天龙鬼神、仙圣诸玉女等，皆合手一心，欲见菩萨生。然后菩萨从母右胁出，如满月从云中出，放大光明，照无量世界。是时，有大名声，遍满十方世界，唱言：某国菩萨末后身生。或有菩萨化生莲华；于四生中，菩萨胎生、化生。于四种人中，菩萨生刹利、婆罗门二姓中；生此二种姓，人所贵故。<br>
      　　家成就者，婆罗门家有智慧，刹利家有力势；婆罗门利益后世，刹利利益今世。是二种于世有益，是故菩萨在此中生。复次，诸功德法家，所谓不退转生，是名家生成就。<br>
      　　姓成就者，菩萨兜率天上，观世间何姓为贵，能摄众生，即于是姓中生。如七佛中初三佛，憍陈如姓中生；次三佛，迦葉姓中生；释迦文尼佛，憍昙姓中生。复次，菩萨初深心牢固，是名诸佛姓。有人言：“得无生法忍，是诸佛姓。”是时，得佛一切种智气分故，如声闻法中性地人。<br>
      　　眷属成就者，皆是智人、善人，世世集功德。此中佛自说，纯以菩萨为眷属。如不可思议经中说：瞿毗耶是大菩萨，一切眷属皆是住阿鞞跋致地菩萨；以方便三昧变化力，为男、为女，共为眷属。如转轮圣王居士宝，是夜叉、鬼神现作人身，与人共事。<br>
      　　出家成就者，如释迦文菩萨，夜于宫殿，见诸婇女，皆如死状；十方诸天鬼神，赍持幡华供养之具，奉迎将出。是时车匿虽先受净饭王敕，而随菩萨意，自牵马至；四天使者接捧马足，逾城而出。为破诸烦恼及魔人，示一切众人在家之秽。如此大功德贵重之人，犹尚出家，况诸凡细！如是等因缘，名出家成就。<br>
      　　庄严佛树成就者，庄严菩提树，如先说。佛此中自说：是菩提树，以黄金为根，七宝为茎、节、枝、叶，茎、节、枝、叶光明遍照十方无数阿僧祇诸佛世界。或有佛以菩萨七宝庄严佛树，或有不如是者。所以者何？诸佛神力不可思议，为众生故现种种庄严。<br>
      　　一切诸善功德成满具足者，菩萨住七地中，破诸烦恼，自利具足；住八地、九地，利益他人，所谓教化众生，净佛世界。自利、利他深大故，一切功德具足。如阿罗汉、辟支佛，自利虽重，利他轻故，不名具足。诸天及小菩萨虽能利益，而自未除烦恼故，亦不具足。是名功德具足。（九地竟。）<br>
      　　当知如佛者，菩萨坐如是树下，入第十地，名为法云地。譬如大云澍雨，连下无间；心自然生无量无边清净诸佛法，念念无量。尔时，菩萨作是念：“欲界魔王心未降伏。”放眉间光，令百亿魔宫闇蔽不现。魔即瞋恼，集其兵众来逼菩萨。菩萨降魔已，十方诸佛庆其功勋，皆放眉间光，从菩萨顶入；是时，十地所得功德，变为佛法，断一切烦恼习，得无碍解脱，具十力、四无所畏、四无碍智、十八不共法、大慈大悲等，无量无边诸佛法。是时，地为六种震动，天雨华香，诸菩萨、天人皆合手赞叹。是时，放大光明，遍照十方无量世界；十方诸佛、诸菩萨、天人，大声唱言：“某方某国某甲菩萨，坐于道场，成具佛事，是其光明。”是名十地，当知如佛。<br>
      　　复次，佛此中更说第十地相，所谓菩萨行六波罗蜜，以方便力故，过干慧地乃至菩萨地，住于佛地。佛地，即是第十地。菩萨能如是行十地，是名发趣大乘。</p>
<div class="jwbt-box"><div class="jwbtbm"><a name=j1163-03-28><a href="1163-03.htm#MENU-top">释出到品第二十一</div></div></a></a>
<p>　　【经】佛告须菩提：“汝所问是乘何处出、至何处住者？”<br>
      　　佛言：“是乘从三界中出，至萨婆若中住，以不二法故。何以故？摩诃衍、萨婆若，是二法共，不合、不散，无色、无形、无对，一相所谓无相。若人欲使实际出，是人为欲使无相法出；若人欲使如、法性、不可思议性出，是人为欲使无相法出。若人欲使色空出，是人为欲使无相法出；若人欲使受、想、行、识空出，是人为欲使无相法出。何以故？须菩提，色空相不出三界，亦不住萨婆若；受、想、行、识空相不出三界，亦不住萨婆若。所以者何？色、色相空，受想行识、识相空故。若人欲使眼空出，是人为欲使无相法出；若人欲使耳、鼻、舌、身、意空出，是人为欲使无相法出；若人欲使乃至意触因缘生受空出，是人为欲使无相法出。何以故？须菩提，眼空不出三界，亦不住萨婆若；乃至意触因缘生受空不出三界，亦不住萨婆若。所以者何？眼、眼相空，乃至意触因缘生受、意触因缘生受相空故。若人欲使梦出，是人为欲使无相法出；若人欲使幻、焰、响、影、化出，是人为欲使无相法出。何以故？须菩提，梦相不出三界，亦不住萨婆若；幻、焰、响、影、化相亦不出三界，亦不住萨婆若。须菩提，若人欲使檀波罗蜜出，是人为欲使无相法出；若人欲使尸罗波罗蜜、羼提波罗蜜、毗梨耶波罗蜜、禅波罗蜜、般若波罗蜜出，是人为欲使无相法出。何以故？檀波罗蜜相不出三界，亦不住萨婆若；尸罗波罗蜜乃至般若波罗蜜相不出三界，亦不住萨婆若。所以者何？檀波罗蜜、檀波罗蜜相空，尸罗波罗蜜、羼提波罗蜜、毗梨耶波罗蜜、禅波罗蜜、般若波罗蜜、般若波罗蜜相空故。若人欲使内空出，乃至无法有法空出，是人为欲使无相法出。何以故？须菩提，内空相，乃至无法有法空相，不出三界，亦不住萨婆若。所以者何？内空、内空性空，乃至无法有法空、无法有法空性空故。若人欲使四念处出，是人为欲使无相法出。何以故？四念处性不出三界，亦不住萨婆若。所以者何？四念处性、四念处性空故。若人欲使四正勤、四如意足、五根、五力、七觉分、八圣道分出，是人为欲使无相法出。何以故？八圣道分性，不出三界，亦不住萨婆若。所以者何？八圣道分性、八圣道分性空故。乃至十八不共法亦如是。须菩提，若人欲使阿罗汉出生处，是人为欲使无相法出；若人欲使辟支佛出生处，是人为欲使无相法出；若人欲使多陀阿伽度、阿罗诃、三藐三佛陀出生处，是人为欲使无相法出。何以故？须菩提，阿罗汉性、辟支佛性、佛性不出三界，亦不住萨婆若。所以者何？阿罗汉性、阿罗汉性空，辟支佛性、辟支佛性空，佛性、佛性空故。若人欲使须陀洹果、斯陀含果、阿那含果、阿罗汉果、辟支佛道、佛道、一切种智出，是人为欲使无相法出，如上说。若人欲使名字，假名施设相，但有语言出，是人为欲使无相法出。何以故？名字空，不出三界，亦不住萨婆若。所以者何？名字相、名字相空故，乃至施设亦如是。若人欲使不生不灭法，不垢不净无作法出，是人为欲使无相法出。何以故？不生乃至无作法性不出三界，亦不住萨婆若。所以者何？不生性乃至无作、无作性空故。须菩提，以是因缘故，摩诃衍从三界中出，萨婆若中住不动故。”　　<br>
      　　【论】问曰：佛已知须菩提所问，今何以更称而答？<br>
      　　答曰：是摩诃般若波罗蜜有十万偈，三百二十万言，与四阿含等，此非一坐说尽。又上须菩提所问，已答二事，异日故称第三问而答。<br>
      　　复次，有人言：“声闻法中，无有不可思议事，不得一日一坐中说尽。佛有无碍解脱，菩萨有不可思议三昧，能令多时作少时，少时作多时；亦能以大色入小，小色作大。又如六十小劫说法华经，人谓从旦至食。”<br>
      　　问曰：色有形可见，时无形但有名，云何得以近为远、以远为近？<br>
      　　答曰：以是故说，以不可思议神通力。如人梦中，梦有所见，自以为觉；梦中复梦，如是展转，故是一夜。以是故，更称其问而答。<br>
      　　是乘何处出、至何处住者，佛答：是乘从三界中出，至萨婆若中住。<br>
      　　问曰：是乘为是佛法？为是菩萨法？若是佛法，云何从三界出？若是菩萨法，云何萨婆若中住？<br>
      　　答曰：是乘是菩萨法，乃至金刚三昧，是诸功德清净变为佛法。是乘有大力，能有所去，直以至佛，更无胜处可去，故言住。譬如劫尽火烧三千世界，势力甚大，更无所烧，故便自灭；摩诃衍亦如是，断一切烦恼，集诸功德，尽其边际，更无所断，更无所知，更无所集故，便自归灭。<br>
      　　不二法者，断诸菩萨著故说。此中佛自说：大乘、萨婆若，是二法不一故不合，不异故不散；六情所知尽虚妄故，无色、无形、无对、一相。<br>
      　　问曰：先言不一故不合，今何以言一相？<br>
      　　答曰：此中言一相，所谓无相，无相则无有出至佛道；为引导凡夫人故，说言一相。实际者，是诸法末后实相，无出无入；若有狂人欲使实际出至佛道者，此人则欲使无相法出。<br>
      　　如、法性、法相，如先说。<br>
      　　不可思议性者，有人言：“即是如、法性、实际，无量无边，心心数法灭故，言不可思议。”复有人言：“过实际、涅槃，更求诸法实，若有若无，是名不可思议。”复次，一切诸佛法，无有能思惟筹量者，故名不可思议。复有人言：“一切诸法，分别思惟，皆同涅槃相，是不可思议。”<br>
      　　若人欲使空中出，此人则欲使无相法中出。此中佛自说：五众空相，不能出三界，不能至萨婆若；五众中五众相空故。十二入乃至意触因缘生受空，亦如是；梦等空譬喻，亦如是：自相空故，无出无至。若人欲使六波罗蜜出，此人则为欲使无相法出。何以故？六波罗蜜因缘和合故无自性，自性无故空；菩萨著六波罗蜜堕邪道，故为说空。十八空乃至一切种智，亦如是。<br>
      　　问曰：六波罗蜜有道俗可著，故可说空；出世间六波罗蜜，三十七品乃至十八不共法，无所著故，何以说空？<br>
      　　答曰：诸菩萨漏未尽，以福德、智慧力故行是法，或取相爱著故。凡夫法虚妄颠倒，此法从凡夫法边生，云何是实？以是故，佛说是亦空，以喻无相法。是大乘即是无相，无相云何有出、有至？诸法皆空，但有名字相，假名语言，今名字等亦空，以喻无相第一义中不可得，世俗法中有相。名字等假名相义，如先说。用如是法，从三界出，至萨婆若中住，非是实法，亦无所动。</p>
      <p>　　【经】“须菩提，汝所问是乘何处住者，须菩提，是大乘无住处。何以故？一切法无住相故。是乘若住，不住法住。须菩提，譬如法性，不生不灭，不垢不净，无起无作，非住非不住。须菩提，是乘亦如是，非住非不住。何以故？法性相，非住非不住。所以者何？法性相性空故；乃至无作性、无作性性空故。诸余法亦如是。须菩提，以是因缘故，是乘无所住处，以不住法、不动法故。”　　<br>
      　　【论】问曰：上言是乘到萨婆若，更无胜法可去，今何以复说是乘无住处？<br>
      　　答曰：先说以空不二法故言住；如幻、如梦，虽有坐卧行住，非实是住。菩萨亦如是，虽言到萨婆若住，亦无定住。佛此中自说：一切法从本已来无住相，云何独大乘有住？若有所住，以毕竟空法住。譬如如、法性、法相、实际，非住、非不住，不生不灭，不垢不净，不起不作。不住者，自相中不住；非不住者，异相中不住。不住者，说空破有；非不住者，说世谛方便有住。不住者，说无常破常相；非不住者，破灭相。此中佛自说：法性、法性相空。何以故？自相空故。乃至无起无作诸余法，亦如是。</p>
      <p>　　【经】“须菩提，汝所问谁当乘是乘出者，无有人乘是乘出者。何以故？是乘及出者，所用法及出时，是一切法皆无所有；若一切法无所有，用何等法当出？何以故？我不可得，乃至知者、见者不可得，毕竟净故。不可思议性不可得，毕竟净故。众、入、界不可得，毕竟净故。檀波罗蜜不可得，毕竟净故；乃至般若波罗蜜不可得，毕竟净故。内空不可得，毕竟净故；乃至无法有法空不可得，毕竟净故。四念处不可得，乃至十八不共法不可得，毕竟净故。须陀洹不可得，乃至阿罗汉、辟支佛、菩萨、佛不可得，毕竟净故。须陀洹果，乃至阿罗汉果、辟支佛道、佛道，一切种智不可得，毕竟净故。不生不灭，不垢不净，无起无作不可得，毕竟净故。过去世、未来世、现在世，生、住、灭不可得，毕竟净故。增、减不可得，毕竟净故。何法不可得故不可得？法性不可得故不可得。如、实际、不可思议性，法性、法相、法位，檀波罗蜜不可得故不可得；乃至般若波罗蜜不可得故不可得。内空不可得故不可得，乃至无法有法空不可得故不可得。四念处不可得故不可得，乃至十八不共法不可得故不可得。须陀洹不可得故不可得，乃至佛不可得故不可得。须陀洹果不可得故不可得，乃至佛道不可得故不可得。不生不灭，乃至不起不作不可得故不可得。<br>
      　　“复次，须菩提，初地不可得故不可得，乃至第十地不可得故不可得，毕竟净故。云何为初地乃至十地？所谓干慧地、性地、八人地、见地、薄地、离欲地、已作地、辟支佛地、菩萨地、佛地。内空中初地不可得，乃至无法有法空中初地不可得。内空乃至无法有法空中，第二、第三、第四、第五、第六、第七、第八、第九、第十地不可得。何以故？须菩提，初地非得非不得，乃至十地非得非不得，毕竟净故。内空乃至无法有法空中，成就众生不可得，毕竟净故。内空乃至无法有法空中，净佛世界不可得，毕竟净故。内空乃至无法有法空中，五眼不可得，毕竟净故。如是，须菩提，菩萨摩诃萨，以一切诸法不可得故，乘是摩诃衍出萨婆若。”　　<br>
      　　【论】论者言：出者，行是乘到佛道边出，又复以成就故名出，以是乘成就萨婆若，是名为出。此中佛自说空因缘。乘者，是六波罗蜜所用。法者，是慈悲方便等诸法，六波罗蜜所不摄。出者，是菩萨。是三法皆空。此中佛复说因缘：我不可得，乃至知者、见者不可得，毕竟空故。五众、十二入、十八界、檀波罗蜜，乃至十八不共法，须陀洹乃至萨婆若，不生不灭，不垢不净，乃至三世、三相、增减等，是名法空。我乃至知者、见者，须陀洹乃至佛，是名众生空。<br>
      　　问曰：有二种不可得：一者、有法，智慧少故不能得，二者、有大智慧推求不能得。此云何不可得？<br>
      　　答曰：是法无故不可得。<br>
      　　问曰：一切法本末不可得，于人有何利益？<br>
      　　答曰：此中佛自说：毕竟清净故。毕竟者，若行者依无而破有，于有得清净；于无未清净，以依止故。此中佛自说，不可得因缘，一切众生不可得，一切法不可得；譬如如、法性、实际等，乃至不作、不起不可得。<br>
      　　复次，十八空故，法性不可得，乃至不起、不作；十八空中，无初地乃至十地，无成就众生，无净佛世界，无五眼；以十八空故空，毕竟清净故不可得。菩萨用不可得法，乘是乘出萨婆若。</p>
<div class="jwbt-box"><div class="jwbt"><a name=j1163-03-29><a href="1163-03.htm#MENU-top">大智度论卷第五十一</div></a></a>
<div class="jwbtbm"><a name=j1163-03-30><a href="1163-03.htm#MENU-top">释胜出品第二十二</div></div></a></a>
<p>　　【经】慧命须菩提白佛言：“世尊，摩诃衍、摩诃衍者，胜出一切世间及诸天、人、阿修罗。世尊，是摩诃衍与虚空等，如虚空受无量无边阿僧祇众生；摩诃衍亦如是受无量无边阿僧祇众生。世尊，是摩诃衍不见来处，不见去处，不见住处。是摩诃衍，前际不可得，后际不可得，中际不可得，三世等是摩诃衍。世尊，以是故，是乘名摩诃衍。”<br>
      　　佛告须菩提：“如是，如是。是菩萨摩诃萨摩诃衍，所谓六波罗蜜，檀波罗蜜、尸罗波罗蜜、羼提波罗蜜、毗梨耶波罗蜜、禅波罗蜜、般若波罗蜜，是名菩萨摩诃萨摩诃衍。<br>
      　　“复次，须菩提，菩萨摩诃萨摩诃衍，一切陀罗尼门、一切三昧门，所谓首楞严三昧乃至离著虚空不染三昧，是名菩萨摩诃萨摩诃衍。<br>
      　　“复次，须菩提，菩萨摩诃萨摩诃衍，所谓内空乃至无法有法空，是名菩萨摩诃萨摩诃衍。<br>
      　　“复次，须菩提，菩萨摩诃萨摩诃衍，所谓四念处乃至十八不共法，是名菩萨摩诃萨摩诃衍。<br>
      　　“如须菩提所言，是摩诃衍，胜出一切世间及诸天、人、阿修罗。<br>
      　　“须菩提，若欲界当有实，不虚妄，不异谛，不颠倒，有常不坏相，非无法者，是摩诃衍不能胜出一切世间及诸天、人、阿修罗。须菩提，以欲界虚妄忆想分别，和合名字等有，一切无常相、无法；以是故，摩诃衍胜出一切世间及诸天、人、阿修罗。<br>
      　　“须菩提，色界、无色界若当实有，不虚妄，不异谛，不颠倒，有常不坏相，非无法者，是摩诃衍不能胜出一切世间及诸天、人、阿修罗。须菩提，以色界、无色界虚妄忆想分别，和合名字等有，一切无常破坏相、无法；以是故，摩诃衍胜出一切世间及诸天、人、阿修罗。<br>
      　　“须菩提，若色当实有，不虚妄，不异谛，不颠倒，有常不坏相，非无法者，是摩诃衍不能胜出一切世间及诸天、人、阿修罗。须菩提，以色虚妄忆想分别，和合名字等有，一切无常破坏相、无法；以是故，摩诃衍胜出一切世间及诸天、人、阿修罗。受、想、行、识亦如是。<br>
      　　“须菩提，若眼乃至意，色乃至法，眼识乃至意识，眼触乃至意触，眼触因缘生受，乃至意触因缘生受，若当实有，不虚妄，不异谛，不颠倒，有常不坏相，非无法者，是摩诃衍不能胜出一切世间及诸天、人、阿修罗。须菩提，以眼乃至意触因缘生受，虚妄忆想分别，和合名字等有，一切无常破坏相、无法；以是故，摩诃衍胜出一切世间及诸天、人、阿修罗。<br>
      　　“须菩提，若法性是有法，非无法者，是摩诃衍不能胜出一切世间及诸天、人、阿修罗。须菩提，以法性无法、非法；以是故，摩诃衍胜出一切世间及诸天、人、阿修罗。<br>
      　　“须菩提，若如、实际、不可思议性是有法，非无法者，是摩诃衍不能胜出一切世间及诸天、人、阿修罗。须菩提，以如、实际、不可思议性无法、非法；以是故，摩诃衍胜出一切世间及诸天、人、阿修罗。<br>
      　　“须菩提，若檀波罗蜜是有法，非无法者，是摩诃衍不能胜出一切世间及诸天、人、阿修罗。以檀波罗蜜无法、非法；以是故，摩诃衍胜出一切世间及诸天、人、阿修罗。若尸罗波罗蜜、羼提波罗蜜、毗梨耶波罗蜜、禅波罗蜜、般若波罗蜜，是有法，非无法者，是摩诃衍不能胜出一切世间及诸天、人、阿修罗。以尸罗波罗蜜乃至般若波罗蜜无法、非法；以是故，摩诃衍胜出一切世间及诸天、人、阿修罗。<br>
      　　“须菩提，若内空乃至无法有法空，是有法，非无法者，是摩诃衍不能胜出一切世间及诸天、人、阿修罗。以内空乃至无法有法空，无法、非法；以是故，摩诃衍胜出一切世间及诸天、人、阿修罗。<br>
      　　“须菩提，若四念处乃至十八不共法，是有法，非无法者，是摩诃衍不能胜出一切世间及诸天、人、阿修罗。以四念处乃至十八不共法，无法、非法；以是故，摩诃衍胜出一切世间及诸天、人、阿修罗。<br>
      　　“须菩提，若性人法，是有法，非无法者，是摩诃衍不能胜出一切世间及诸天、人、阿修罗。以性人法无法、非法；以是故，摩诃衍胜出一切世间及诸天、人、阿修罗。<br>
      　　“须菩提，若八人法、须陀洹法、斯陀含法、阿那含法、阿罗汉法、辟支佛法、佛法，是有法，非无法者，是摩诃衍不能胜出一切世间及诸天、人、阿修罗。以八人法乃至佛法，无法、非法；以是故，摩诃衍胜出一切世间及诸天、人、阿修罗。<br>
      　　“须菩提，若性人是有法，非无法者，是摩诃衍不能胜出一切世间及诸天、人、阿修罗。以性人无法、非法；以是故，摩诃衍胜出一切世间及诸天、人、阿修罗。<br>
      　　“须菩提，若八人、须陀洹乃至佛，是有法，非无法者，是摩诃衍不能胜出一切世间及诸天、人、阿修罗。以八人乃至佛，无法、非法；以是故，摩诃衍胜出一切世间及诸天、人、阿修罗。<br>
      　　“须菩提，若一切世间及诸天、人、阿修罗，是有法，非无法者，是摩诃衍不能胜出一切世间及诸天、人、阿修罗。以一切世间及诸天、人、阿修罗，无法、非法；以是故，摩诃衍胜出一切世间及诸天、人、阿修罗。<br>
      　　“须菩提，若菩萨摩诃萨，从初发心乃至道场，于其中间诸心，若当有法，非无法者，是摩诃衍不能胜出一切世间及诸天、人、阿修罗。以菩萨从初发心乃至道场，于其中间诸心，无法、非法；以是故，摩诃衍胜出一切世间及诸天、人、阿修罗。<br>
      　　“须菩提，若菩萨摩诃萨如金刚慧，若是有法，非无法者，是菩萨摩诃萨不能知一切结使及习，无法、非法，得一切种智。须菩提，以菩萨摩诃萨如金刚慧，无法、非法，是故菩萨知一切结使及习，无法、非法，得一切种智；以是故，摩诃衍胜出一切世间及诸天、人、阿修罗。<br>
      　　“须菩提，若诸佛三十二相，是有法，非无法者，诸佛威德不能照然，胜出一切世间及诸天、人、阿修罗。须菩提，以诸佛三十二相，无法、非法；以是故，诸佛威德照然，胜出一切世间及诸天、人、阿修罗。<br>
      　　“须菩提，若诸佛光明，是有法、非无法者，诸佛光明不能普照恒河沙等世界。须菩提，以诸佛光明无法、非法；以是故，诸佛能以光明，普照恒河沙等世界。<br>
      　　“须菩提，若诸佛六十种庄严音声，是有法、非无法者，诸佛不能以六十种庄严音声，遍至十方无量阿僧祇世界。须菩提，以诸佛六十种庄严音声，无法、非法；以是故，诸佛能以六十种庄严音声，遍至十方无量阿僧祇世界。<br>
      　　“须菩提，诸佛法轮，若是有法、非无法者，诸佛不能转法轮，诸沙门、婆罗门，若天、若魔、若梵及世间余众所不能如法转者。须菩提，以诸佛法轮，无法、非法；以是故，诸佛转法轮，诸沙门、婆罗门，若天、若魔、若梵及世间余众所不能如法转者。<br>
      　　“须菩提，诸佛为众生转法轮，是众生若实有法、非无法者，不能令是众生于无余涅槃而般涅槃。须菩提，以诸佛为众生转法轮，是众生无法、非法；以是故，能令众生于无余涅槃中，已灭、今灭、当灭。”　　<br>
      　　【论】论者言：须菩提上以五事问摩诃衍，佛已答竟。须菩提欢喜赞叹，作是言：世尊，是摩诃衍有大力势，破坏人天世间，已能于中胜出。譬如三人度恶道：一者、于夜逃遁，独脱其身；二者、以钱求免；三者、如大王将大军众，摧破寇贼，举军全济，无所畏难。三乘亦如是，如阿罗汉不能知一切总相、别相，亦不能破魔王，又不能降伏外道；厌老病死，直趣涅槃。如辟支佛入诸法实相，深于声闻，少有悲心；以神通力化度众生，能破烦恼，不能破魔人及外道。如菩萨从初发心，于一切众生起大慈悲，虽未得佛，于其中间，利益无量众生；决定知诸法实相，具足六波罗蜜故，破诸魔王及坏外道，断烦恼习，具足一切种智，总相、别相悉知悉了，成阿耨多罗三藐三菩提。三人虽俱免生死，然方便道各异；是故须菩提赞叹摩诃衍，摧破一切世间，胜出人天、阿修罗上。譬如虚空含受一切国土，而虚空故不尽；摩诃衍亦如是，含受三世诸佛及诸弟子，摩诃衍亦不满。又如虚空常相故，无入相，无出相，无住相；是乘亦如是，无未来世入处，无过去世出处，无现在世住处，破三时故三世等，名摩诃衍。<br>
      　　问曰：佛应赞须菩提所叹言善哉，何以更说摩诃衍？<br>
      　　答曰：佛欲将顺须菩提所叹而赞说；以上说摩诃衍远故，今略说摩诃衍相，然后广述。须菩提所赞摩诃衍者，所谓六波罗蜜，诸陀罗尼门、三昧门，十八空，四念处，乃至十八不共法等。如须菩提所说摩诃衍，破坏一切世间，胜出人、天、阿修罗上者，是事实尔。何以故？是三界虚诳，如幻如梦，无明虚妄，因缘故有，因果无有定实，一切无常，破坏磨灭，皆是空相。以摩诃衍与三界相违，故能摧破胜出。若三界定实，常不虚妄，是摩诃衍不能摧破胜出。何以故？力等故。五众、十二入、十八界、六触生诸受，亦如是。若法性是有法、非无法者，摩诃衍不能破世间得胜出；须菩提以法性非有故，摩诃衍能得胜出世间。<br>
      　　问曰：有为法，因缘和合虚诳故言无；如、法性、实际、不可思议性，是无为实法，名为实际，云何言无？<br>
      　　答曰：无为空故言无。<br>
      　　复次，佛说离有为，无为法不可得，有为法实相即是无为法。<br>
      　　复次，观是有为法虚诳，如如、法性、实际，是实。以人于法性取相起诤故，言无法性；或说有，或说无，各有因缘故无咎。如，实际，不可思议性亦如是。世间檀波罗蜜著故有，出世间檀波罗蜜无故空；为破悭贪故，言有檀波罗蜜，破邪见故，言檀波罗蜜无；为度初学者说言有，若圣人心中说言无。如檀波罗蜜，乃至若众生实有，非是无法，不应令强灭，入无余涅槃。<br>
      　　问曰：从三十二相已后，何以不说言摩诃衍胜出？<br>
      　　答曰：应当说，直文烦故不说。<br>
      　　复次，三十二相，乃至为众生转法轮，亦是摩诃衍，但名字异耳！<br>
      　　复次，上总相说摩诃衍胜出，不知云何胜出；今别相说，所谓佛三十二相庄严身故，胜一切众生；佛光明胜日月诸天一切光明；佛音声胜一切音乐、世界妙声、诸天梵音；佛法轮胜转轮圣王宝轮，及诸外道一切法轮，无障无碍。余法轮所利益微浅，或一世二世，极至千万世；佛法轮能令永入无余涅槃，不复还入生死。<br>
      　　复次，若众生实有者，佛不应令众生入涅槃，永拔其根，此过于杀一身，有如是大咎。以众生颠倒心见我故，佛破其颠倒，说言涅槃；无众生可灭，故无咎。有如是功德故，摩诃衍能胜出一切世间。<br>
      　　问曰：一切世间者，十方六道众生，何以独说胜出诸天、人、阿修罗？<br>
      　　答曰：六道中，三是善道，三是恶道。摩诃衍尚能破三善道胜出，何况恶道！<br>
      　　问曰：龙王经中说龙得菩萨道，何以说是恶道？<br>
      　　答曰：众生无量无边，龙得道者少。<br>
      　　复次，有人言：“大菩萨变化身教化故，作龙王身。”</p>
<div class="jwbt-box"><div class="jwbtbm"><a name=j1163-03-31><a href="1163-03.htm#MENU-top">释含受品第二十三</div></div></a></a>
<p>　　【经】佛告须菩提：“汝所言，摩诃衍与空等，如是，如是。须菩提，衍与空等。须菩提，如虚空无东方，无南方、西方、北方，四维、上下；须菩提，摩诃衍亦如是，无东方，无南方、西方、北方，四维、上下。须菩提，如虚空非长非短，非方非圆；须菩提，摩诃衍亦如是，非长非短，非方非圆。须菩提，如虚空非青、非黄、非赤、非白、非黑；摩诃衍亦如是，非青、非黄、非赤、非白、非黑。以是故，说摩诃衍与空等。须菩提，如虚空非过去，非未来，非现在；摩诃衍亦如是，非过去，非未来，非现在。以是故，说摩诃衍与空等。须菩提，如虚空不增不减；摩诃衍亦如是，不增不减。须菩提，如虚空无垢无净；摩诃衍亦如是，无垢无净。须菩提，如虚空无生、无灭，无住、无异；摩诃衍亦如是，无生、无灭，无住、无异。须菩提，如虚空非善非不善，非记非无记；摩诃衍亦如是，非善非不善，非记非无记。以是故，说摩诃衍与空等。如虚空无见、无闻、无知、无识；摩诃衍亦如是，无见、无闻、无知、无识。如虚空不可知、不可识、不可见，不可断、不可证、不可修；摩诃衍亦如是，不可知、不可识、不可见，不可断、不可证、不可修。以是故，说摩诃衍与空等。如虚空非染相，非离相；摩诃衍亦如是，非染相，非离相。如虚空不系欲界，不系色界，不系无色界；摩诃衍亦如是，不系欲界，不系色界，不系无色界。如虚空无初发心、亦无二、三、四、五、六、七、八、九、第十心；摩诃衍亦如是，无初发心乃至第十心。如虚空无干慧地、性地、八人地、见地、薄地、离欲地、已办地；摩诃衍亦如是，无干慧地乃至无已办地。如虚空无须陀洹果，无斯陀含果，无阿那含果，无阿罗汉果；摩诃衍亦如是，无须陀洹果，乃至无阿罗汉果。如虚空无声闻地，无辟支佛地，无佛地；摩诃衍亦如是，无声闻地，乃至无佛地。以是故，说摩诃衍与空等。如虚空非色、非无色，非可见、非不可见，非有对、非无对，非合、非散；摩诃衍亦如是，非色、非无色，非可见、非不可见，非有对、非无对，非合、非散。以是故，说摩诃衍与空等。须菩提，如虚空非常非无常，非乐非苦，非我非无我；摩诃衍亦如是，非常非无常，非乐非苦，非我非无我。以是故，说摩诃衍与空等。须菩提，如虚空非空非不空，非相非无相，非作非无作；摩诃衍亦如是，非空非不空，非相非无相，非作非无作。以是故，说摩诃衍与空等。须菩提，如虚空非寂灭非不寂灭，非离非不离；摩诃衍亦如是，非寂灭非不寂灭，非离非不离。以是故，说摩诃衍与空等。须菩提，如虚空非闇非明；摩诃衍亦如是，非闇非明。以是故，说摩诃衍与空等。须菩提，如虚空非可得，非不可得；摩诃衍亦如是，非可得，非不可得。以是故，说摩诃衍与空等。须菩提，如虚空非可说，非不可说；摩诃衍亦如是，非可说，非不可说。以是故，说摩诃衍与空等。须菩提，以是诸因缘故，说摩诃衍与空等。”　　<br>
      　　【论】论者言：须菩提赞衍如虚空，佛即广述成其事。如虚空无十方，是摩诃衍亦无十方；无长短、方圆、青黄、赤白等，是摩诃衍亦如是。<br>
      　　问曰：虚空应尔，是无为法，无色、无方。摩诃衍是有为法，是色法，所谓布施、持戒等，云何言与虚空等？<br>
      　　答曰：六波罗蜜有二种：世间、出世间。世间者，是有为法、色法，不同虚空；出世间者，与如、法性、实际、智慧和合故，似如虚空。从得无生忍已后，无所分别如虚空。<br>
      　　复次，如佛以无碍智，观实相如虚空；余人则不然，智慧未毕竟清净故。<br>
      　　复次，佛前后说诸法毕竟空，如无余涅槃相，如虚空，不应致疑。余法亦如是，乃至如虚空非说非不说，亦如是。<br>
      　　问曰：如虚空，言无所有便足，何以说无种种相？<br>
      　　答曰：初发心菩萨，于内外种种因缘法中著心；以是故佛说如虚空无是种种相，摩诃衍亦如是。</p>
      <p>　　【经】“须菩提，如汝所言，如虚空受无量无边阿僧祇众生，摩诃衍亦受无量无边阿僧祇众生。如是，如是，须菩提，众生无有故，当知虚空无有；虚空无有故，当知摩诃衍亦无有。以是因缘故，摩诃衍受无量无边阿僧祇众生。何以故？是众生、虚空、摩诃衍，是法皆不可得故。<br>
      　　“复次，须菩提，摩诃衍无所有故，当知阿僧祇无所有；阿僧祇无所有故，当知无量无所有；无量无所有故，当知无边无所有；无边无所有故，当知一切诸法无所有。以是因缘故，须菩提，是摩诃衍受无量无边阿僧祇众生。何以故？是众生、虚空、摩诃衍、阿僧祇、无量、无边，是一切法不可得故。<br>
      　　“复次，须菩提，我无所有乃至知者、见者无所有故，当知如、法性、实际无所有；如、法性、实际无所有故，当知乃至无量无边阿僧祇无所有；无量无边阿僧祇无所有故，当知一切法无所有。以是因缘故，须菩提，摩诃衍受无量无边阿僧祇众生。何以故？是众生乃至知者、见者，实际乃至无量无边阿僧祇，是一切法不可得故。<br>
      　　“复次，须菩提，我无所有乃至知者、见者无所有故，当知不可思议性无所有；不可思议性无所有故，当知色、受、想、行、识无所有；色、受、想、行、识无所有故，当知虚空无所有；虚空无所有故，当知摩诃衍无所有；摩诃衍无所有故，当知阿僧祇无所有；阿僧祇无所有故，当知无量无所有；无量无所有故，当知无边无所有；无边无所有故，当知一切诸法无所有。以是因缘故，须菩提，当知摩诃衍受无量无边阿僧祇众生。何以故？须菩提，我乃至知者、见者等，一切法皆不可得故。<br>
      　　“复次，须菩提，我无所有乃至知者、见者无所有故，当知眼无所有，耳、鼻、舌、身、意无所有；眼乃至意无所有故，当知虚空无所有；虚空无所有故，当知摩诃衍无所有；摩诃衍无所有故，当知阿僧祇无所有；阿僧祇无所有故，当知无量无所有；无量无所有故，当知无边无所有；无边无所有故，当知一切诸法无所有。以是因缘故，须菩提，摩诃衍受无量无边阿僧祇众生。何以故？须菩提，我乃至一切诸法，皆不可得故。<br>
      　　“复次，须菩提，我无所有乃至知者、见者无所有故，当知檀波罗蜜无所有，尸罗波罗蜜、羼提波罗蜜、毗梨耶波罗蜜、禅波罗蜜、般若波罗蜜无所有；般若波罗蜜无所有故，当知虚空无所有；虚空无所有故，当知摩诃衍无所有；摩诃衍无所有故，当知无量无边阿僧祇无所有；无量无边阿僧祇无所有故，当知一切诸法无所有。以是因缘故，须菩提，摩诃衍受无量无边阿僧祇众生。何以故？我、众生乃至一切诸法，皆不可得故。<br>
      　　“复次，须菩提，我无所有乃至知者、见者无所有故，当知内空无所有，乃至无法有法空无所有；无法有法空无所有故，当知虚空无所有；虚空无所有故，当知摩诃衍无所有；摩诃衍无所有故，当知阿僧祇无量无边无所有；阿僧祇无量无边无所有故，当知一切诸法无所有。以是因缘故，须菩提，是摩诃衍受无量无边阿僧祇众生。何以故？我、众生乃至一切诸法，皆不可得故。<br>
      　　“复次，须菩提，我、众生乃至知者、见者无所有故，当知四念处无所有；四念处无所有故，乃至十八不共法无所有；十八不共法无所有故，当知虚空无所有；虚空无所有故，当知摩诃衍无所有；摩诃衍无所有故，当知阿僧祇无量无边无所有；阿僧祇无量无边无所有故，当知一切诸法无所有。以是因缘故，须菩提，是摩诃衍受无量无边阿僧祇众生。何以故？我、众生乃至一切诸法，皆不可得故。<br>
      　　“复次，须菩提，我、众生无所有乃至知者见者无所有故，当知性地无所有，乃至已作地无所有；已作地无所有故，当知虚空无所有；虚空无所有故，当知摩诃衍无所有；摩诃衍无所有故，当知阿僧祇无量无边无所有；阿僧祇无量无边无所有故，当知一切诸法无所有。以是因缘故，是摩诃衍受无量无边阿僧祇众生。何以故？我、众生乃至一切诸法，皆不可得故。<br>
      　　“复次，须菩提，我、众生乃至知者、见者无所有故，当知须陀洹无所有；须陀洹无所有故，当知斯陀含无所有；斯陀含无所有故，当知阿那含无所有；阿那含无所有故，当知阿罗汉无所有；阿罗汉无所有故，当知乃至一切诸法无所有。以是因缘故，须菩提，是摩诃衍受无量无边阿僧祇众生。何以故？须菩提，我乃至一切诸法，皆不可得故。<br>
      　　“复次，须菩提，我乃至知者、见者无所有故，当知声闻乘无所有；声闻乘无所有故，当知辟支佛乘无所有；辟支佛乘无所有故，当知佛乘无所有；佛乘无所有故，当知声闻人无所有；声闻人无所有故，当知须陀洹无所有；须陀洹无所有故，乃至佛无所有；佛无所有故，当知一切种智无所有；一切种智无所有故，当知虚空无所有；虚空无所有故，当知摩诃衍无所有；摩诃衍无所有故，当知乃至一切诸法无所有。以是因缘故，摩诃衍受无量无边阿僧祇众生。何以故？我乃至一切诸法，皆不可得故。譬如，须菩提，涅槃性中，受无量无边阿僧祇众生，是摩诃衍亦受无量无边阿僧祇众生。以是因缘故，须菩提，如虚空受无量无边阿僧祇众生，是摩诃衍亦如是受无量无边阿僧祇众生。”　　<br>
      　　【论】问曰：何以不说虚空广大无边故受一切物，而言虚空无所有故，能受一切物众生，摩诃衍亦无所有？<br>
      　　答曰：现见虚空无所有，一切万物皆在其中，以无所有故能受。<br>
      　　问曰：心心数法亦无形质，何以不受一切物？<br>
      　　答曰：心心数法觉知相，非是受相；又无住处，若内若外、若近若远，但以分别相故知有心。形色法有住处，因色处故，知有虚空，以色不受物故，则知虚空受物；色与虚空相违，色若不受，则知虚空是受。如以无明故知有明，以苦故知有乐，因色无故说有虚空，更无别相。<br>
      　　复次，心心数法更有不受义，如邪见心不受正见，正见心不受邪见；虚空则不然，一切皆受故。又心心数法生灭相，是可断法，虚空则不然。心心数法、虚空，但无色、无形同，不得言都不异。以是故，诸法中说虚空能受一切。<br>
      　　问曰：我先问意不然！何以不言虚空无量无边能受一切物，而言无所有受一切物？<br>
      　　答曰：我说虚空无自相，待色相说虚空；若无自相，则无虚空，云何言无量无边？<br>
      　　问曰：汝言受相，则是虚空，云何言无？<br>
      　　答曰：受相即是无色相，色不到处，名为虚空；以是故无虚空。若实有虚空，未有色时应有虚空！若未有色有虚空，虚空则无相。何以故？以未有色故。因色故知有虚空，有色故便有无色。若先有色，后有虚空，虚空则是作法，作法不名为常。若有无相法，是不可得，以是故无虚空。<br>
      　　问曰：若常有虚空，因色故虚空相现，然后相在虚空？<br>
      　　答曰：若虚空先无相，后相亦无所住。若虚空先有相，相无所相；若先无相，相亦无所住。若离相、无相，以相无住处；若相无住处，所相处亦无；所相处无故，相亦无；离相及相处，更无有法。以是故，虚空不名为相、不名为所相，不名为法、不名为非法，不名为有、不名为无，断诸语言，寂灭如无余涅槃。余一切法，亦如是。<br>
      　　问曰：若一切法如是者，即是虚空，何以复以虚空为喻？<br>
      　　答曰：诸法因果，皆是虚诳，因无明故有，诳众生心。众生于是法中生著，而不于虚空生著；六尘法诳众生心，虚空虽复诳，则不尔！以是故，以虚空为喻，以粗现事破微细事。如虚空因色故，但有假名，无有定法；众生亦如是，因五众和合故，但有假名，亦无定法。摩诃衍亦如是，以众生空，无佛无菩萨；以有众生故，有佛有菩萨；若无佛无菩萨，则无摩诃衍。以是故，摩诃衍能受无量无边阿僧祇众生。若是有法，不能受无量诸佛及弟子。<br>
      　　问曰：若实无虚空，云何能受无量无边阿僧祇众生？<br>
      　　答曰：以是故，佛说摩诃衍无故，阿僧祇无；阿僧祇无故，无量亦无；无量无故，无边亦无；无边无故，一切法亦无，以是故能受。阿僧祇者，僧祇、秦言数，阿、秦言无。众生诸法，各各不可得边故，名无数；数虚空十方远近不可得边故，名无数。分别数六波罗蜜，种种布施、种种持戒等无有数；数几众生已上乘、当上乘、今上乘不可数，是名无数。<br>
      　　复次，有人言：“初数为一，但有一；一一故言二，如是等皆一，更无余数法。若皆是一，则无数！”有人言：“一切法和合故有名字，如轮、辋、辐、毂和合故名为车，无有定实法。一法无故，多亦无，先一后多故。”<br>
      　　复次，以数数事，事无故，数亦无。无量者，如以斗称量物，以智慧量诸法亦如是。诸法空故无数，无数故无量无边，无有实智，云何能得诸法定相？无量故无边，量名总相，边名别相；量为初始，边名终竟。<br>
      　　复次，我乃至知者、见者无故，实际亦无；实际无故，无数亦无；无数无故，无量亦无；无量无故，无边亦无；无边无故，一切法亦无。以是故，一切法毕竟清净。是摩诃衍能含受一切众生及法，二事相因；若无众生则无法，若无法则无众生。先总相说一切法空，后一一别说诸法空。实际是末后妙法，此若无者，何况余法！从不可思议性，乃至如涅槃性，亦如是。</p>
      <p>　　【经】“须菩提，汝所言，是摩诃衍不见来处，不见去处，不见住处。如是，如是，须菩提，是摩诃衍不见来处，不见去处，不见住处。何以故？须菩提，一切诸法不动相故，是法无来处，无去处，无住处。何以故？须菩提，色，无所从来，亦无所去，亦无所住；受、想、行、识，无所从来，亦无所去，亦无所住。须菩提，色法，无所从来，亦无所去，亦无所住；受、想、行、识法，无所从来，亦无所去，亦无所住。须菩提，色如，无所从来，亦无所去，亦无所住；受、想、行、识如，无所从来，亦无所去，亦无所住。须菩提，色性，无所从来，亦无所去，亦无所住；受、想、行、识性，无所从来，亦无所去，亦无所住。须菩提，色相，无所从来，亦无所去，亦无所住；受、想、行、识相，无所从来，亦无所去，亦无所住。须菩提，眼，眼法、眼如、眼性、眼相，无所从来，亦无所去，亦无所住；耳、鼻、舌、身、意，意法、意如、意性、意相，无所从来，亦无所去，亦无所住。色、声、香、味、触、法亦如是。须菩提，地种，地种法、地种如、地种性、地种相，无所从来，亦无所去，亦无所住；水、火、风、空、识种，识种法、识种如、识种性、识种相，亦如是。须菩提，如，如法、如如、如性、如相，无所从来，亦无所去，亦无所住。须菩提，实际，实际法、实际如、实际性、实际相，无所从来，亦无所去，亦无所住。须菩提，不可思议，不可思议法、不可思议如、不可思议性、不可思议相，无所从来，亦无所去，亦无所住。<br>
      　　“须菩提，檀波罗蜜，檀波罗蜜法、檀波罗蜜如，檀波罗蜜性、檀波罗蜜相，无所从来，亦无所去，亦无所住；尸罗波罗蜜、羼提波罗蜜、毗梨耶波罗蜜、禅波罗蜜、般若波罗蜜，般若波罗蜜法、般若波罗蜜如、般若波罗蜜性、般若波罗蜜相，无所从来，亦无所去，亦无所住。须菩提，四念处，四念处法、四念处如、四念处性、四念处相，无所从来，亦无所去，亦无所住；乃至十八不共法亦如是。须菩提，菩萨，菩萨法、菩萨如、菩萨性、菩萨相，无所从来，亦无所去，亦无所住。佛，佛法、佛如、佛性、佛相，无所从来，亦无所去，亦无所住。阿耨多罗三藐三菩提，法、如、性、相，无所从来，亦无所去，亦无所住。须菩提，有为法，有为法法、有为法如、有为法性、有为法相，无所从来，亦无所去，亦无所住。须菩提，无为法，无为法法、无为法如、无为法性、无为法相，无所从来，亦无所去，亦无所住。以是因缘故，须菩提，是摩诃衍不见来处，不见去处，不见住处。”　　<br>
      　　【论】论者言：佛谓须菩提，汝何以但赞摩诃衍无来、无去、无住？一切法，亦如是无来、无去、无住，一切法实相不动故。<br>
      　　问曰：诸法现有来、去可见，云何言不动相，无来无去？<br>
      　　答曰：来、去相，先已破，今当更说：一切佛法中，无我、无众生乃至无知者、见者故，来者去者无；来者去者无故，来、去相亦应无。<br>
      　　复次，三世中求去相不可得。所以者何？已去中无去，未去中亦无去，离已去未去，去时亦无去。<br>
      　　问曰：有身动处是名为去，已去、未去中无身动；以是故去时身动，即应有去？<br>
      　　答曰：不然！离去相，去时不可得；离去时，去相不可得，云何言去时去！<br>
      　　复次，若去时有去相，应离去相有去时。何以故？汝说去时有去故。<br>
      　　复次，若去时去，应有二去：一者、知去时，二者、知去时去。<br>
      　　问曰：若尔，有何咎？<br>
      　　答曰：若尔，有二去者。何以故？离去者无去相，若离去者无去相，离去相无去者，是故去者不去，不去者亦不去。离去、不去，亦无有去。来者、住者亦如是。以是故佛说：凡夫人法，虚诳无实，虽复肉眼所见，与畜生无异，是不可信。是故说诸法无来，无去，无住处，亦无动。何者是？所谓色、色法、色如、色性、色相。色，名眼见事，未分别好丑、实不实，自相他相。色法，名无常生灭、不净等。色如，名色和合有，如水沫不牢固，离散则无，虚伪无实，但诳人眼。色现在如是，过去、未来亦尔。如现在火热，比知过去、未来亦如是。<br>
      　　复次，如诸佛观色相毕竟清净空，菩萨亦应如是观。色法、色如，何因缘不如凡夫人所见？性自尔故！此性深妙，云何可知？以色相力故可知。如火以烟为相，见烟则知有火；见今色无常，破坏、苦恼、粗涩相，知其性尔。此五法不去、不来、不住，如先说。乃至无为、无为法、如、性、相，不来、不去、不住，亦如是。</p>
      <p>　　【经】“须菩提，汝所言，是摩诃衍，前际不可得，后际不可得，中际不可得，是衍名三世等；以是故，说名摩诃衍。如是，如是，须菩提，是摩诃衍，前际不可得，后际不可得，中际不可得，是衍名三世等；以是故，说名摩诃衍。何以故？须菩提，过去世、过去世空，未来世、未来世空，现在世、现在世空，三世等、三世等空；摩诃衍、摩诃衍空，菩萨、菩萨空。何以故？须菩提，是空非一、非二、非三、非四、非五、非异。以是故，说名三世等，是菩萨摩诃萨摩诃衍。是衍中，等、不等相不可得故。染不染不可得，瞋不瞋不可得，痴不痴不可得，慢不慢不可得，乃至一切善法、不善法不可得。是衍中，常不可得，无常不可得；乐不可得，苦不可得；实不可得，空不可得；我不可得，无我不可得；欲界不可得，色界不可得，无色界不可得；度欲界不可得，度色界不可得，度无色界不可得。何以故？是摩诃衍自法不可得故。须菩提，过去色、过去色空，未来、现在色，未来、现在色空；过去受、想、行、识，过去受、想、行、识空；未来、现在受、想、行、识，未来、现在受、想、行、识空。空中过去色不可得。何以故？空中空亦不可得，何况空中过去色可得？空中未来、现在色不可得。何以故？空中空亦不可得，何况空中未来、现在色可得？空中过去受、想、行、识不可得。何以故？空中空亦不可得，何况空中过去受、想、行、识可得？空中未来、现在受、想、行、识不可得。何以故？空中空亦不可得，何况空中未来、现在受、想、行、识可得？须菩提，过去檀波罗蜜不可得，未来檀波罗蜜不可得，现在檀波罗蜜不可得，三世等中檀波罗蜜亦不可得。何以故？等中过去世不可得，未来世不可得，现在世不可得。等中等亦不可得，何况等中过去世、未来世、现在世可得？尸罗波罗蜜、羼提波罗蜜、毗梨耶波罗蜜、禅波罗蜜、般若波罗蜜亦如是。<br>
      　　“复次，须菩提，过去世中四念处不可得，乃至过去世中十八不共法不可得；未来世、现在世亦如是。<br>
      　　“复次，须菩提，三世等中四念处不可得，三世等中乃至十八不共法亦不可得。何以故？等中过去世四念处不可得，等中未来世四念处不可得，等中现在世四念处不可得，等中等亦不可得，何况等中过去世四念处，未来、现在世四念处可得？等中等亦不可得，何况等中过去乃至十八不共法可得？未来、现在世亦如是。<br>
      　　“复次，须菩提，过去世凡夫人不可得，未来世、现在世中凡夫人不可得，三世等中凡夫人亦不可得。何以故？众生不可得，乃至知者、见者不可得故。过去世中声闻、辟支佛、菩萨、佛不可得，未来、现在世中声闻、辟支佛、菩萨、佛不可得，三世等中声闻、辟支佛、菩萨、佛不可得。何以故？众生不可得，乃至知者、见者不可得故。如是，须菩提，菩萨摩诃萨住般若波罗蜜中，学三世等相，当具足一切种智，是名菩萨摩诃萨摩诃衍，所谓三世等相。菩萨摩诃萨住是衍中，胜出一切世间及诸天、人、阿修罗，成就萨婆若。”<br>
      　　尔时，须菩提白佛言：“世尊，善哉！善哉！是菩萨摩诃萨摩诃衍！何以故？过去诸菩萨是衍中学得一切种智，未来诸菩萨摩诃萨亦是衍中学当得一切种智。世尊，今十方无量阿僧祇世界中诸菩萨摩诃萨，亦是衍中学得一切种智。以是故，世尊，是衍实是菩萨摩诃萨摩诃衍。”<br>
      　　佛告须菩提：“如是，如是。过去、未来、现在诸佛，是摩诃衍中学，已得一切种智，当得、今得。”　　<br>
      　　【论】论者言：须菩提略赞说是摩诃衍，前际、后际、中际俱不可得，三世等故，名摩诃衍。今佛广演须菩提所赞，是三世云何不可得？所谓过去世、过去世空，未来世、未来世空，现在世、现在世空故不可得。三世等，等者空：摩诃衍、摩诃衍自空；菩萨、菩萨自空。是三世中三世相空义，如先说。此中佛自说空因缘，所谓空、空相，非一、非二、非三、非四、非五等，不异、不合、不散，无有分别，是故三世等空相，无所有故，是等亦空。菩萨能如是解诸法三世等，不以无始世来为疲厌，不以未来世无边故为难，是为菩萨三世等名摩诃衍。是摩诃衍中等相不可得，不等相亦不可得。得是三世等三昧，破是不等相。不等相待故有等，不等毕竟无故等亦无。欲不欲，乃至三界度三界，是相待法，亦如是。此中佛自说：是诸法皆从因缘和合故无自性，自性无故空。<br>
      　　复次，过去色、过去色相空，未来、现在亦如是。如色，余四众亦如是。所以者何？空中空相不可得，何况空中有三世五众相？菩萨观五众空，断贪欲，入道行，所谓檀波罗蜜等，亦如五众三世中不可得。三世等故，等即是空，是等中檀波罗蜜不可得。<br>
      　　问曰：何以故三世及三世等中檀波罗蜜不可得？<br>
      　　答曰：诸法等中无三世，等中等相亦不可得，何况三世？五波罗蜜，乃至十八不共法亦如是。<br>
      　　复次，三世中，凡夫相不可得，声闻乃至佛亦不可得，以众生空故。菩萨住般若波罗蜜，能如是学三世等空，集诸善功德，便具足一切种智。佛说，菩萨能如是三世等中住，则能胜出一切世间及诸天、人、阿修罗。是时，须菩提赞言：世尊，善哉！善哉！是摩诃衍利益诸菩萨。所以者何？过去诸菩萨学是摩诃衍，得一切种智，未得、今得亦如是。有人言：“得清净无因缘，染垢秽亦无因缘，大小好丑缚解，皆无主所与。”有人言：“好丑缚解，至时节自得。”有人言：“福德成就故，得佛道。”有人言：“但得清净实智慧，得佛道。”如是等说，皆是非因缘、少因缘，须菩提所不赞叹。今佛舍非因缘，亦舍不具足因缘，说具足因缘，所谓六波罗蜜，三世菩萨学是乘具足，得成佛道。佛亦可须菩提所叹，言：如是，如是。</p>
<div class="jwbt-box"><div class="jwbt"><a name=j1163-03-32><a href="1163-03.htm#MENU-top">大智度论卷第五十二</div></a></a>
<div class="jwbtbm"><a name=j1163-03-33><a href="1163-03.htm#MENU-top">释会宗品第二十四</div></div></a></a>
<p>　　【经】尔时，慧命富楼那弥多罗尼子白佛言：“世尊，佛使须菩提为诸菩萨摩诃萨说般若波罗蜜，今乃说摩诃衍为？”<br>
      　　须菩提白佛言：“世尊，我说摩诃衍，将无离般若波罗蜜？”<br>
      　　佛言：“不也！须菩提，汝说摩诃衍，随般若波罗蜜，不离般若波罗蜜。何以故？一切所有善法、助道法，若声闻法、若辟支佛法、若菩萨法、若佛法，是一切法，皆摄入般若波罗蜜中。”<br>
      　　须菩提白佛言：“世尊，何等诸善法、助道法，声闻法、辟支佛法、菩萨法、佛法，皆摄入般若波罗蜜中？”<br>
      　　佛告须菩提：“所谓檀波罗蜜、尸罗波罗蜜、羼提波罗蜜、毗梨耶波罗蜜、禅波罗蜜、般若波罗蜜；四念处，四正勤，四如意足，五根，五力，七觉分，八圣道分；空、无相、无作解脱门；佛十力、四无所畏、四无碍智、大慈大悲、十八不共法，无错谬相、常舍行。须菩提，是诸余善法、助道法，若声闻法、若辟支佛法、若菩萨法、若佛法，皆摄入般若波罗蜜中。须菩提，若摩诃衍，若般若波罗蜜，禅波罗蜜，毗梨耶波罗蜜，羼提波罗蜜，尸罗波罗蜜，檀波罗蜜；若色、受、想、行、识，眼色、眼识、眼触、眼触因缘生诸受，乃至意法、意识、意触、意触因缘生诸受；地种乃至识种；四念处乃至八圣道分；空、无相、无作解脱门；及诸善法，若有漏，若无漏；若有为，若无为；若苦谛、集谛、灭谛、道谛；若欲界，若色界，若无色界；若内空乃至无法有法空；诸三昧门、诸陀罗尼门；佛十力乃至十八不共法；若佛法、佛法性、如、实际、不可思议性、涅槃。是一切诸法，皆不合、不散，无色、无形、无对，一相所谓无相。须菩提，以是因缘故，汝所说摩诃衍，随顺般若波罗蜜。何以故？须菩提，摩诃衍不异般若波罗蜜，般若波罗蜜不异摩诃衍；般若波罗蜜、摩诃衍，无二无别。檀波罗蜜不异摩诃衍，摩诃衍不异檀波罗蜜；檀波罗蜜、摩诃衍，无二无别；乃至禅波罗蜜，亦如是。须菩提，四念处不异摩诃衍，摩诃衍不异四念处；四念处、摩诃衍，无二无别；乃至十八不共法不异摩诃衍，摩诃衍不异十八不共法；十八不共法、摩诃衍，无二无别。以是因缘故，须菩提，汝说摩诃衍，即是说般若波罗蜜。”　　<br>
      　　【论】论者言：富楼那虽自无疑，为新学钝根者，不解义一而名字异，故发问。须菩提即以其事白佛：佛法甚深，我所说者，将无有失？佛答：汝说摩诃衍，随顺般若，无有违错。此义初已论之，今佛为说随顺因缘，所谓三乘所摄一切善法，皆合聚在般若波罗蜜中。所以者何？一切三乘善法，皆为涅槃故。涅槃门有三种：一切法皆入空门、无相、无作门。如持戒能生禅定，禅定能生实智慧，不著世间故。何等三乘助道法摄在般若中？所谓六波罗蜜、三十七品、三解脱门，佛十力、四无所畏、四无碍智、大慈大悲、十八不共法、无错谬相、常舍行。此中三十七品、三解脱门，是三乘共法；六波罗蜜，是菩萨法；十力乃至常舍行，是佛法。有人言：“六波罗蜜有具足，有不具足。不具足者共二乘法，具足者独菩萨法。”<br>
      　　复次，摩诃衍空，般若波罗蜜亦空，空义一故，须菩提随顺无错。如般若波罗蜜空，五波罗蜜乃至如、法性、实际、不可思议性、涅槃，亦如是。<br>
      　　复次，从般若波罗蜜乃至涅槃，皆是不合、不散，无色、无形、无对，一相所谓无相。是同相故，说摩诃衍则是般若波罗蜜，摩诃衍、般若无二无别故。</p>
<div class="jwbt-box"><div class="jwbtbm"><a name=j1163-03-34><a href="1163-03.htm#MENU-top">释十无品第二十五</div></div></a></a>
<p>　　【经】慧命须菩提白佛言：“世尊，菩萨摩诃萨前际不可得，后际不可得，中际不可得。色无边故，当知菩萨摩诃萨亦无边；受、想、行、识无边故，当知菩萨摩诃萨亦无边。色是菩萨摩诃萨，是亦不可得；受、想、行、识是菩萨摩诃萨，是亦不可得。如是，世尊，于一切种、一切处，求菩萨不可得。世尊，我当教何等菩萨摩诃萨般若波罗蜜？世尊，菩萨摩诃萨但有名字，如说我名字，我毕竟不生。如我，诸法亦如是无自性。何等色毕竟不生？何等受、想、行、识毕竟不生？世尊，是毕竟不生，不名为色；是毕竟不生，不名为受、想、行、识。世尊，若毕竟不生法，当教是般若波罗蜜耶？离毕竟不生，亦无菩萨行阿耨多罗三藐三菩提。若菩萨闻作是说，心不没、不悔、不惊、不怖、不畏，当知是菩萨摩诃萨能行般若波罗蜜。”<br>
      　　舍利弗问须菩提：“何因缘故，言菩萨摩诃萨前际不可得，后际不可得，中际不可得？须菩提，何因缘故，言色无边故，当知菩萨亦无边？受、想、行、识无边故，当知菩萨亦无边？须菩提，何因缘故，言色是菩萨，是亦不可得？受、想、行、识是菩萨，是亦不可得？须菩提，何因缘故，言于一切种、一切处，菩萨不可得，当教何等菩萨般若波罗蜜？须菩提，何因缘故，言菩萨摩诃萨但有名字，须菩提，何因缘故，言如说我名字，我毕竟不生，如我，诸法亦如是无自性？何等色毕竟不生？何等受、想、行、识毕竟不生？须菩提，何因缘故，言毕竟不生，不名为色？毕竟不生，不名为受、想、行、识？须菩提，何因缘故，言若毕竟不生法，当教是般若波罗蜜耶？须菩提，何因缘故，言离毕竟不生，亦无菩萨行阿耨多罗三藐三菩提？须菩提，何因缘故，言若菩萨闻作是说，心不没、不悔、不惊、不怖、不畏，若能如是行，是名菩萨摩诃萨行般若波罗蜜？”<br>
      　　尔时，须菩提报舍利弗言：“众生无所有故，菩萨前际不可得；众生空故，菩萨前际不可得；众生离故，菩萨前际不可得。舍利弗，色无有故，菩萨前际不可得；受、想、行、识无有故，菩萨前际不可得。色空故，菩萨前际不可得；受、想、行、识空故，菩萨前际不可得。色离故，菩萨前际不可得；受、想、行、识离故，菩萨前际不可得。舍利弗，色性无故，菩萨前际不可得；受、想、行、识性无故，菩萨前际不可得。舍利弗，檀波罗蜜无有故，菩萨前际不可得；尸罗波罗蜜、羼提波罗蜜、毗梨耶波罗蜜、禅波罗蜜、般若波罗蜜无有故，菩萨前际不可得。何以故？舍利弗，空中前际不可得，后际不可得，中际不可得；空不异菩萨，菩萨不异前际。舍利弗，空、菩萨、前际，是诸法无二无别。以是因缘故，舍利弗，菩萨前际不可得。舍利弗，檀波罗蜜空故，檀波罗蜜离故，檀波罗蜜性无故，菩萨前际不可得；尸罗波罗蜜、羼提波罗蜜、毗梨耶波罗蜜、禅波罗蜜、般若波罗蜜空故，般若波罗蜜离故，般若波罗蜜性无故，菩萨前际不可得。何以故？舍利弗，空中前际不可得，后际不可得，中际不可得；空不异菩萨，亦不异前际。舍利弗，空、菩萨、前际，无二无别。以是因缘故，舍利弗，菩萨前际不可得。<br>
      　　“复次，舍利弗，内空无所有故，菩萨前际不可得；乃至无法有法空无所有故，菩萨前际不可得。内空空故，内空离故，内空性无故，乃至无法有法空空故、离故、性无故，菩萨前际不可得。余如上说。<br>
      　　“复次，舍利弗，四念处无所有故，菩萨前际不可得；四念处空故、离故、性无故，菩萨前际不可得。乃至十八不共法无所有故，菩萨前际不可得；十八不共法空故、离故、性无故，菩萨前际不可得。余如上说。以是因缘故，舍利弗，菩萨前际不可得。<br>
      　　“复次，舍利弗，一切三昧门、一切陀罗尼门无有故，菩萨前际不可得；三昧门、陀罗尼门空故、离故、性无故、菩萨前际不可得。余如上说。<br>
      　　“复次，舍利弗，法性无有故，菩萨前际不可得；法性空故、离故、性无故，菩萨前际不可得。余如上说。<br>
      　　“复次，舍利弗，如无有故，空故、离故、性无故；实际无有故，空故、离故、性无故；不可思议性无有故，空故、离故、性无故；菩萨前际不可得。余如上说。<br>
      　　“复次，舍利弗，声闻无有故，菩萨前际不可得；声闻空故、离故、性无故，菩萨前际不可得。辟支佛无有故，空故、离故、性无故，菩萨前际不可得。佛无有故，空故、离故、性无故，菩萨前际不可得。阿耨多罗三藐三菩提无有故，乃至性无故，菩萨前际不可得。<br>
      　　“复次，一切种智无有故，乃至性无故，菩萨前际不可得。何以故？舍利弗，空前际不可得，后际不可得，中际不可得，菩萨不可得。舍利弗，空不异菩萨，亦不异前际；空、菩萨、前际，是诸法无二无别。以是因缘故，舍利弗，菩萨前际不可得；后际、中际、亦如是。”　　<br>
      　　【论】问曰：上已说菩萨、菩萨字不可得，为谁说般若波罗蜜，今何以更说？<br>
      　　答曰：不应作是问！须菩提空行第一，常乐说空；若有所说，常以空门利益众生。<br>
      　　复次，上略说，是中十种广分别菩萨不可得。行者若观诸法空，随顺无相、无作，以无作心故，不欲有所作，尚不能自作利益，何况利益人？若人住我心中，能分别诸法善不善相，集诸善法，舍不善法。今佛说般若波罗蜜中，不应计我心，不应分别诸法，但行众善，是事为难。行者作是念：若无我者，为谁修善？先有我，今以般若波罗蜜故无，心生忧戚。是故须菩提更重说：我，从本已来无，非先有今无。行者如是知本来自无，今无所失，故无所忧。譬如深根大树，不可以一斫能办，多用斧力乃断；菩萨空亦如是，不可一说便得，以是故广分别。<br>
      　　须菩提问佛时，作是念：若定有菩萨法，应三世通有。今前世中无有菩萨。何以故？前世无初故。未来世亦如是，未有因缘故。前后相待故有中间，若无前后，则无中间。若谓五众是菩萨，五众无边；如先种种因缘，说五众毕竟空故无量无边，无量无边故，同无为法。若菩萨无边者，是事不然！以此因缘故，菩萨不可得，当为谁说？常一切处、一切种、一切时求菩萨不可得，当为谁说？如我毕竟不生，空无所有，五众亦如是毕竟不生，无所有。既无众生及五众法，云何有菩萨？<br>
      　　问曰：众生及五众法毕竟不生，解是法者，即是菩萨？<br>
      　　答曰：毕竟不生，不名为色，不名为受、想、行、识。何以故？五众是生相，毕竟不生中无是分别。五众毕竟不生，不可以教化；离毕竟不生，亦无菩萨行道，当教谁？菩萨闻是，不怖、不畏，是为能行菩萨道。<br>
      　　问曰：我与菩萨是一物，云何以我喻菩萨？<br>
      　　答曰：是般若波罗蜜中，一切法空，初学不得便为说空，先当分别罪福，舍罪修福。福德果报无常，无常故生苦，是故舍福厌世间，求道入涅槃。尔时，应作是念：因我故生诸烦恼，是我于六识中求不可得，但以颠倒故著我。是故解无我易，易可受化。若言色空则难解，虽耳闻说空，眼常见实；是故先破恶罪中我，后破一切诸法。一切佛弟子得道者，自知自证无我；未得道者，信余法空，不能如信无我，是故以无我为喻。此中须菩提说一切法空，推无菩萨，用无我为喻；以小喻大，如石蜜喻甘露。<br>
      　　问曰：舍利弗知空无我义，何以故事事致问？<br>
      　　答曰：须菩提声闻人，德不如菩萨，而于佛前说深般若，新学菩萨心或生疑。上佛叹，虽言汝说摩诃衍随顺般若，犹谓佛将顺须菩提；舍利弗欲断此疑，故发问。<br>
      　　复次，佛欲共须菩提说般若，乃至终竟；是故舍利弗事事质问，令须菩提善分别深义，使众人敬信。以是故，问过去世中菩萨不可得，乃至不恐不怖。须菩提答义：我、众生、人，即是一物。未得道时，名凡夫人；初入道乃至阿罗汉，名声闻人；观因缘法，悟空小深，少愍众生，名辟支佛人；深入空法，行六波罗蜜，大慈大悲，是名菩萨人。功德别异故，名字亦异。如我、众生、人一事，以眼见事故名见者，意得故名知者，受苦乐故名受者。是我、众生、人等，先已说种种因缘无故，菩萨亦应无。是故须菩提语舍利弗：众生无故，三世中无菩萨。<br>
      　　问曰：五众和合有菩萨，菩萨应无，五众应有？<br>
      　　答曰：为破是事故，言无众生、无我，无我故则五众无所属，无所属故空，空故无菩萨。<br>
      　　问曰：若五众空者，空即是菩萨？<br>
      　　答曰：五众空亦非菩萨，空无所有，无分别故。五众离，五众无性，亦无菩萨。若说无菩萨，则三世皆无。观是五众等世间法，六波罗蜜等道法，是名菩萨。是法空故，菩萨亦空。此中佛自说因缘：诸法空不异菩萨，菩萨不异空，菩萨空、三世空，无二无别。从六波罗蜜乃至一切种智，行是诸法故，名为菩萨。是诸法空故，菩萨亦空。此中法空，声闻、辟支佛得是空故，名声闻、辟支佛；声闻、辟支佛人空故，菩萨亦如是。</p>
      <p>　　【经】“如舍利弗所言，色无边故，当知菩萨亦无边；受、想、行、识无边故，当知菩萨亦无边。舍利弗，色如虚空，受、想、行、识如虚空。何以故？舍利弗，如虚空边不可得，中不可得，无边无中故，但说名虚空。如是，舍利弗，色边不可得，中不可得，是色空故，空中亦无边亦无中；受、想、行、识边不可得，中不可得，识空故，空中亦无边亦无中。以是因缘故，舍利弗，色无边故，当知菩萨亦无边；受、想、行、识无边故，当知菩萨亦无边；乃至十八不共法亦如是。”<br>
      　　“如舍利弗言，色是菩萨，是亦不可得；受、想、行、识是菩萨，是亦不可得。舍利弗，色、色相空，受想行识、识相空；檀波罗蜜、檀波罗蜜相空，乃至般若波罗蜜亦如是。内空、内空相空，乃至无法有法空、无法有法空相空。四念处、四念处相空，乃至十八不共法、十八不共法相空。如、法性、实际、不可思议性，不可思议性相空。三昧门、三昧门相空，陀罗尼门、陀罗尼门相空。一切智、一切智相空，道种智、道种智相空，一切种智、一切种智相空。声闻乘、声闻乘相空，辟支佛乘、辟支佛乘相空，佛乘、佛乘相空。声闻人、声闻人相空，辟支佛、辟支佛相空，佛、佛相空。空中色不可得，受、想、行、识不可得。以是因缘故，舍利弗，色是菩萨，是亦不可得；受、想、行、识是菩萨，是亦不可得。<br>
      　　“如舍利弗言，何因缘故，于一切种、一切处菩萨不可得，当教何等菩萨般若波罗蜜？舍利弗，色，色中不可得；色，受中不可得。受，受中不可得；受，色中不可得；受，想中不可得。想，想中不可得；想，色、受中不可得；想，行中不可得。行，行中不可得；行，色、受、想中不可得；行，识中不可得。识，识中不可得；识，色、受、想、行中不可得。舍利弗，眼，眼中不可得；眼，耳中不可得。耳，耳中不可得；耳，眼中不可得；耳，鼻中不可得。鼻，鼻中不可得；鼻，眼、耳中不可得；鼻，舌中不可得。舌，舌中不可得；舌，眼、耳、鼻中不可得；舌，身中不可得。身，身中不可得；身，眼、耳、鼻、舌中不可得；身，意中不可得。意，意中不可得；意，眼、耳、鼻、舌、身中不可得。六入、六识、六触，六触因缘生受亦如是。檀波罗蜜乃至般若波罗蜜，内空乃至无法有法空，四念处乃至十八不共法，一切三昧门、一切陀罗尼门，性法乃至辟支佛法，初地乃至十地，一切智、道种智、一切种智亦如是。须陀洹乃至阿罗汉、辟支佛、菩萨、佛，亦如是。菩萨，菩萨中不可得；菩萨，般若波罗蜜中不可得。般若波罗蜜，般若波罗蜜中不可得；般若波罗蜜，菩萨中不可得；般若波罗蜜中，教化无所有、不可得。教化中，教化无所有、不可得；教化中，菩萨及般若波罗蜜无所有、不可得。舍利弗，如是一切法无所有、不可得；以是因缘故，于一切种、一切处，菩萨不可得，当教何等菩萨般若波罗蜜？<br>
      　　“如舍利弗所言，何因缘故，说菩萨摩诃萨但有假名？舍利弗，色是假名，受、想、行、识是假名。色名非色，受、想、行、识名非识。何以故？名、名相空，若空则非菩萨。以是因缘故，舍利弗，菩萨但有假名。复次，舍利弗，檀波罗蜜但有名字，名字中非有檀波罗蜜，檀波罗蜜中非有名字。以是因缘故，菩萨但有假名。尸罗波罗蜜、羼提波罗蜜、毗梨耶波罗蜜、禅波罗蜜、般若波罗蜜，但有名字，名字中无有般若波罗蜜，般若波罗蜜中无有名字。以是因缘故，菩萨但有假名。舍利弗，内空，但有名字，乃至无法有法空，但有名字，名字中无内空，内空中无名字。何以故？名字、内空俱不可得，乃至无法有法空亦如是。以是因缘故，舍利弗，菩萨但有假名。舍利弗，四念处但有名字，乃至十八不共法但有名字，一切三昧门、一切陀罗尼门，乃至一切种智亦如是。以是因缘故，舍利弗，我说菩萨但有假名。<br>
      　　“如舍利弗所言，何因缘故，说我名字毕竟不生？舍利弗，我毕竟不可得，云何当有生？乃至知者、见者毕竟不可得，云何当有生？舍利弗，色毕竟不可得，云何当有生？受、想、行、识毕竟不可得，云何当有生？眼毕竟不可得，乃至意触因缘生受毕竟不可得，云何当有生？檀波罗蜜毕竟不可得，乃至般若波罗蜜毕竟不可得，云何当有生？内空毕竟不可得，乃至无法有法空毕竟不可得，云何当有生？四念处毕竟不可得，乃至十八不共法毕竟不可得，云何当有生？诸三昧门、诸陀罗尼门毕竟不可得，云何当有生？声闻乃至佛毕竟不可得，云何当有生？以是因缘故，舍利弗，我说如我名字，我亦毕竟不生。”　　<br>
      　　【论】问曰：心心数法无形、不可见，故可无边；色是有形、可见，云何无边？<br>
      　　答曰：无处不有色，不可得筹量远近轻重。如佛说：四大无处不有，故名为大；不可以五情得其限，不可以斗称量其多少轻重，是故言色无边。<br>
      　　复次，是色过去时，初始不可得；未来时中，无有恒河沙劫数限色当有尽，是故无后边；初边、后边无故，中亦无。<br>
      　　复次，边名色相，是色分别破散，边不可得，无有本相。<br>
      　　复次，无为法不生不灭故，无数无量无边；以法空观色皆空，与虚空及无为同相，无量无数无边法中，乃至微尘不可得，何况菩萨？是故说五众无边，菩萨亦无边。如色无边，乃至十八不共法亦如是。随相分别，如先说。是五众无量无边无数故，不得言色是菩萨；四众亦如是。<br>
      　　复次，色若离心心数法，如草木瓦石，云何名菩萨？若心心数法离色，则无依止处，亦无所能为，云何名菩萨？<br>
      　　复次，六波罗蜜、十八空、三十七品，十力乃至十八不共法，如、法性、实际、不可思议性，三解脱门、陀罗尼门、诸三昧门，萨婆若、道智、一切种智；三乘、三乘人，是法若修若观，是名菩萨。是法皆以自相空故空，所谓檀波罗蜜、檀波罗蜜相空，乃至佛、佛相空。一切处者，五众、十二入、十八界乃至一切种智。一切种者，十八空、三解脱门。般若波罗蜜观若常若无常等，入一门、二门乃至无量门等，是名一切种求索菩萨不可得。又以自法中无自法，亦无他法。如此中说色、色中不可得，色、受中不可得；受、受中不可得，受、色中不可得；乃至般若波罗蜜、般若波罗蜜中不可得；乃至教化中、教化不可得。但有名字者，是五众破坏散灭，如虚空无异。是菩萨但有名字，如幻化人，假名字中更为立名。须菩提语舍利弗：不但菩萨假名字，五众皆亦假名字；假名字中、假名字相不可得，皆入第一义中；若如是空者，则非菩萨。<br>
      　　复次，六波罗蜜，乃至一切种智，行是法故，名为菩萨。是法亦假名字，菩萨亦假名字，空无所有，是诸法等，强为作名；因缘和合故有，亦无其实。我、名字毕竟不生者，如此品初已说。此中须菩提亦以众生空、法空破我，所谓我毕竟不可得，乃至知者、见者不可得，云何当有生？五众毕竟不可得，云何有五众生？乃至意触因缘生受毕竟不可得，云何当有生？六波罗蜜毕竟不可得，乃至诸陀罗尼门、三昧门，声闻、辟支佛、佛，毕竟不可得，云何当有生？若法先有，然后可问生；法体先无，云何有生？</p>
      <p>　　【经】“如舍利弗所言，如我，诸法亦如是无自性。舍利弗，诸法和合生故无自性。舍利弗，何等和合生无自性？舍利弗，色和合生无自性，受、想、行、识和合生无自性。眼和合生无自性，乃至意和合生无自性。色乃至法，眼界乃至法界，地种乃至识种，眼触乃至意触，眼触因缘生受乃至意触因缘生受，和合生无自性。檀波罗蜜乃至般若波罗蜜，和合生无自性。四念处乃至十八不共法，和合生无自性。<br>
      　　“复次，舍利弗，一切法无常亦不失。”<br>
      　　舍利弗问须菩提：“何等法无常亦不失？”<br>
      　　须菩提言：“色无常亦不失，受、想、行、识无常亦不失。何以故？若法无常，即是动相，即是空相。以是因缘故，舍利弗，一切有为法，无常亦不失。若有漏法、若无漏法，若有记法、若无记法，无常亦不失。何以故？若法无常，即是动相，即是空相。以是因缘故，舍利弗，一切作法无常亦不失。<br>
      　　“复次，舍利弗，一切法非常非灭。”<br>
      　　舍利弗言：“何等法非常非灭？”<br>
      　　须菩提言：“色非常非灭。何以故？性自尔。受、想、行、识非常非灭。何以故？性自尔。乃至意触因缘生受，非常非灭。何以故？性自尔。以是因缘故，舍利弗，诸法和合生无自性。如舍利弗所言，何因缘故，色毕竟不生？受、想、行、识毕竟不生？”<br>
      　　须菩提言：“色非作法，受、想、行、识非作法。何以故？作者不可得故。舍利弗，眼非作法。何以故？作者不可得故；乃至意亦如是。眼界乃至意触因缘生受，亦如是。<br>
      　　“复次，舍利弗，一切诸法皆非起非作。何以故？作者不可得故。以是因缘故，舍利弗，色毕竟不生，受、想、行、识毕竟不生。如舍利弗所言，何因缘故，毕竟不生是不名为色？毕竟不生是不名为受、想、行、识？”<br>
      　　须菩提言：“色性空，是空无生、无灭、无住、无异；受、想、行、识性空，是空无生、无灭、无住、无异。眼乃至一切有为法性空，是空无生、无灭、无住、无异。以是因缘故，舍利弗，毕竟不生不名色，毕竟不生不名受、想、行、识。如舍利弗所言，何因缘故，毕竟不生法，当教是般若波罗蜜耶？”<br>
      　　须菩提言：“毕竟不生即是般若波罗蜜，般若波罗蜜即是毕竟不生，般若波罗蜜、毕竟不生，无二无别。以是因缘故，舍利弗，我说毕竟不生，当教是般若波罗蜜耶？如舍利弗所言，何因缘故，离毕竟不生，无菩萨行阿耨多罗三藐三菩提？”<br>
      　　“须菩提言：“菩萨摩诃萨行般若波罗蜜时，不见毕竟不生异般若波罗蜜，亦不见毕竟不生异菩萨，毕竟不生及菩萨，无二无别。不见毕竟不生异色。何以故？是毕竟不生及色，无二无别。不见毕竟不生异受、想、行、识。何以故？毕竟不生，受、想、行、识，无二无别。乃至一切种智亦如是。以是因缘故，舍利弗，离毕竟不生，无菩萨行阿耨多罗三藐三菩提。如舍利弗所言，何因缘故，菩萨闻作是说，心不没不悔、不惊不怖不畏，是名菩萨行般若波罗蜜？”<br>
      　　须菩提言：“菩萨摩诃萨，不见诸法有觉、知想，见一切诸法如梦、如幻、如焰、如影、如化。舍利弗，以是因缘故，菩萨闻作是说，心不没、不悔，不惊、不怖、不畏。”　　<br>
      　　【论】论者言：诸法无有自性者，以性空破诸法各各性。此中须菩提自说：诸法和合生，无有自性。如和合五众等法，及六波罗蜜等善法，从是出菩萨名字；是菩萨从作法、众法和合生故，非一法所成，以是故言假名。是众法亦从和合边生，譬如有眼、有色、有明、有空、有欲见心等，诸因缘和合生眼识。是中不得言眼是见者、若识是见者、若色是见者、若明是见者。若是眼、色、识等各各不得有所见，和合中亦不应有见。以是故，见法毕竟空，如幻、如梦。一切诸法亦如是。<br>
      　　复次，一切法无常亦不失：无常破常倒，不失破断灭倒；是无常不失法，即是入实相门。是故须菩提语舍利弗：无常即是动相，即是空相。一切法亦如是。<br>
      　　复次，一切法非常非失者，如十八空后义说。色毕竟不生者，五众作者、生者、起者不可得故。<br>
      　　复次，生相不可得者，如先破生中说。一切法亦如是。何以故说若色不生为非色、非受、想、行、识者，此中须菩提自说：色从因缘生，无有自性，常空相。若法常空相，是法无生相、无灭相、无住、异相；受、想、行、识亦如是。是故不生相法即是无为，非有为相。余法亦如是。<br>
      　　毕竟不生当教谁般若者，毕竟不生即是诸法实相，诸法实相即是般若波罗蜜，云何以般若波罗蜜教般若波罗蜜？若离是毕竟不生有菩萨者，应当教般若波罗蜜。是菩萨、般若波罗蜜，毕竟不生，无二无别，云何当教离毕竟不生行道者？上说中已合解。<br>
      　　菩萨闻是不没、不悔者，菩萨于一切法中，不见我、众生乃至知者、见者，亦无说者、亦无听者，无邪说、无正说，亦无无说者。知一切法因缘和合故生，诸缘离故灭；无有起者、无有灭者，故不畏、不怖、不没、不悔。菩萨知一切法虚诳无实无定，若死急时，若堕阿鼻泥犁，心犹不动，况闻虚声而有怖畏？如人梦中见怖畏事，觉已则无恐心，知梦法能诳心，无有实事。菩萨亦如是，入世间心梦中，见有恐畏；得诸法实相觉时，则无所畏，知诸法但是虚诳，无有真实。<br>
      　　复次，譬如幻事，智者虽见，心无所惑，知是诳法；菩萨亦如是，知一切法如幻、能诳人心，是中无实，以是故不怖畏。如焰、如影、如化，亦如是。</p>
      <p>　　【经】须菩提白佛言：“世尊，菩萨摩诃萨行般若波罗蜜，如是观诸法，是时菩萨摩诃萨：不受色，不示色，不住色，不著色，不言是色；受、想、行、识亦不受、不示、不住、不著，亦不言是受、想、行、识。眼不受、不示、不住、不著，亦不言是眼；耳、鼻、舌、身、意亦不受、不示、不住、不著，亦不言是意。檀波罗蜜不受、不示、不住、不著，亦不言是檀波罗蜜；尸罗波罗蜜、羼提波罗蜜、毗梨耶波罗蜜、禅波罗蜜、般若波罗蜜，不受、不示、不住、不著，亦不言是般若波罗蜜。内空不受、不示、不住、不著，亦不言是内空。乃至无法有法空亦如是。<br>
      　　“复次，世尊，菩萨摩诃萨行般若波罗蜜时，四念处不受、不示、不住、不著，亦不言是四念处；乃至十八不共法不受、不示、不住、不著，亦不言是十八不共法。一切三昧门、一切陀罗尼门乃至一切种智，不受、不示、不住、不著，亦不言是一切种智。”<br>
      　　“复次，世尊，菩萨摩诃萨行般若波罗蜜时，不见色，乃至不见一切种智。何以故？色不生，是非色；受、想、行、识不生，是非识。眼不生，是非眼；耳、鼻、舌、身、意不生，是非意。檀波罗蜜不生，是非檀波罗蜜；乃至般若波罗蜜不生，是非般若波罗蜜。何以故？色不生，不二不别，乃至般若波罗蜜不生，不二不别。内空不生，是非内空；乃至无法有法空不生，是非无法有法空。何以故？内空乃至无法有法空不生，不二不别。世尊，四念处不生，非四念处。何以故？四念处不生，不二不别。何以故？世尊，是不生法，非一、非二、非三、非异。以是故，四念处不生，不二不别。乃至十八不共法不生，非十八不共法。何以故？十八不共法、不生，不二不别。何以故？世尊，是不生法，非一、非二、非三、非异。以是故，十八不共法不生，非十八不共法。世尊，如不生，是非如；乃至不可思议性不生，是非不可思议性。世尊，是阿耨多罗三藐三菩提不生，一切智、一切种智不生，是非一切种智。何以故？是阿耨多罗三藐三菩提，乃至一切种智不生，不二不别。何以故？世尊，是不生法，非一、非二、非三、非异。以是故，乃至一切种智不生，非一切种智。世尊，色不灭相，是非色。何以故？色及不灭相，不二不别。何以故？世尊，是不灭法，非一、非二、非三、非异。以是故，色不灭相，是非色。受、想、行、识不灭相，是非识。何以故？识不灭，不二不别。何以故？世尊，是不灭法，非一、非二、非三、非异。以是故，识不灭相，是非识。檀波罗蜜乃至般若波罗蜜，内空乃至无法有法空，四念处乃至十八不共法，亦如是。世尊，以是故，色入无二法数，受、想、行、识入无二法数，乃至一切种智入无二法数。”　　<br>
      　　【论】论者言：须菩提白佛：菩萨能如是观诸法，于五众中有五种正观行，所谓不受，以五众中有无常火能烧心故。不示者，不取相，非但观无常等过，观是五众空，不取相故。不住者，不依止五众，畏诸烦恼贼来故，不敢久住；譬如空聚落，贼所止处，智者不应久住。不著者，五众若有一罪，犹不应著，何况身有饥渴、寒热、老病死等，心有忧愁、恐怖、妒嫉、瞋恚等，后世堕三恶道！一切无常、苦、空、无我，不得自在；如是等无量无边过罪，云何可著？不言是色者，不以邪见说色，若常若无常等。不言五众如是定相，乃至一切种智亦如是。何以故？色中行五种正行，是五众皆无生相，皆一相，一相则无相；若无相则非有五众，乃至一切种智亦如是。若一切法无生相，般若波罗蜜不二不别。得是无生心，即是般若波罗蜜；得般若波罗蜜，即知诸法不生不灭。以是故，般若波罗蜜即是不生，不二不别。<br>
      　　复次，须菩提自说因缘，所谓是无生法，不一相，不二、不三、不异。何以故？诸法无生一相故，乃至一切种智亦如是。如无生，无灭亦如是。<br>
      　　问曰：末后何以说色乃至一切种智，入无二法数？<br>
      　　答曰：菩萨若未破色，则生爱等结使，著是色等；破色已，则生邪见，著是色空等。今色等用空智慧故，皆空不二相。是诸法虚妄不实，内外入所摄故，名为二。色等乃至一切种智，离是二，名不二。今须菩提怜愍众生，利益诸菩萨故，说是诸法不二，入无二法数中。</p>
<div class="jwbt-box"><div class="jwbt"><a name=j1163-03-35><a href="1163-03.htm#MENU-top">大智度论卷第五十三</div></a></a>
<div class="jwbtbm"><a name=j1163-03-36><a href="1163-03.htm#MENU-top">释无生三观品第二十六（经作无生品）</div></div></a></a>
<p>　　【经】尔时，慧命舍利弗语须菩提：“菩萨摩诃萨行般若波罗蜜观诸法，何等是菩萨？何等是般若波罗蜜？何等是观？”<br>
      　　须菩提语舍利弗：“汝所问何等是菩萨，为阿耨多罗三藐三菩提，是人发大心，以是故名为菩萨。亦知一切法，一切种相，是中亦不著；知色相不著，乃至知十八不共法亦不著。”<br>
      　　舍利弗问须菩提：“何等为一切法相？”<br>
      　　须菩提言：“若以名字因缘和合等知诸法，是色、是声、香、味、触、法，是内、是外，是有为法、是无为法，以是名字相语言知诸法，是名知诸法相。<br>
      　　“如舍利弗所问，何等是般若波罗蜜？远离故名般若波罗蜜。何等法远离？远离众、界、入，远离檀波罗蜜乃至禅波罗蜜，远离内空乃至无法有法空，以是故，远离名般若波罗蜜。复次，远离四念处，乃至远离十八不共法，远离一切智，以是因缘故，远离名般若波罗蜜。<br>
      　　“如舍利弗所问，何等是观？舍利弗，菩萨摩诃萨行般若波罗蜜时，观色非常非无常，非乐非苦，非我非无我，非空非不空，非相非无相，非作非无作，非寂灭非不寂灭，非离非不离，受、想、行、识亦如是。檀波罗蜜乃至般若波罗蜜，内空乃至无法有法空，四念处乃至十八不共法，一切三昧门、一切陀罗尼门，乃至一切种智，观非常非无常，非乐非苦，非我非无我，非空非不空，非相非无相，非作非无作，非寂灭非不寂灭，非离非不离。舍利弗，是名菩萨摩诃萨行般若波罗蜜时观诸法。”　　<br>
      　　【论】问曰：所谓菩萨义、般若波罗蜜义、诸观义，上已问，今何以更问？<br>
      　　答曰：先已答大树喻，非一斫可断，是事难故更问。<br>
      　　复次，是般若波罗蜜，有无量义，如昙无竭品中说：般若波罗蜜，如大海水无量，如须弥山种种严饰。是故问。又此问虽同，答义种种异。<br>
      　　复次，诸佛断法爱，不立经书，亦不庄严言语，但为拯济众生，随应度者说。如大清凉美池，无量众生前后来饮，各饱而去，听者亦如是。佛先说菩萨、般若及观，前来者得解悟而去，后来者未闻，是故重问。菩提者，菩提有三种：有阿罗汉菩提，有辟支佛菩提，有佛菩提。无学智慧清净无垢故，名为菩提。菩萨虽有大智慧，诸烦恼习未尽故，不名菩提。此中但说一种，所谓佛菩提也。萨埵，秦言众生；是众生为无上道故，发心修行。<br>
      　　复次，萨埵名大心，是人发大心求无上菩提而未得，以是故名为菩提萨埵。佛已得是菩提，不名为菩提萨埵，大心满足故。菩萨余义，如先广说。<br>
      　　复次，佛此中自说因缘，是人为佛道故修行，知一切诸法相亦不著。诸法相者，可以知诸法门，是色、是声等。略说菩萨义：先知诸法各各相，如地坚相，然后知毕竟空相，于是二种智慧中亦不著，但欲度众生故。菩萨得如是智慧，一切别相法中皆得远离。如色中离色，离色即是自相空；远离者是空之别名。菩萨得般若波罗蜜，于一切法心皆远离。所以者何？见一切诸法罪过故。阿罗蜜，秦言远离；波罗蜜，秦言度彼岸。此二音相近，义相会，故以阿罗蜜释波罗蜜。远离何等法？所谓众、界、入，乃至一切智。以远离是诸法故，名般若波罗蜜。如禅波罗蜜能调伏人心，般若波罗蜜能令人远离诸法。<br>
      　　观者，不观诸法常无常等，如先说。</p>
      <p>　　【经】舍利弗问须菩提：“何因缘故，色不生，是非色？受、想、行、识不生，是非识？乃至一切种智不生，是非一切种智？”<br>
      　　须菩提言：“色、色相空，色空中无色无生，以是因缘故，色不生，是非色；受想行识、识相空，识空中无识无生；以是因缘故，受、想、行、识不生，是非受、想、行、识。舍利弗，檀波罗蜜、檀波罗蜜相空，檀波罗蜜空中无檀波罗蜜无生；尸罗波罗蜜、羼提波罗蜜、毗梨耶波罗蜜、禅波罗蜜、般若波罗蜜、般若波罗蜜相空，般若波罗蜜空中无般若波罗蜜无生。以是因缘故，舍利弗，般若波罗蜜不生，是非般若波罗蜜。内空乃至无法有法空，四念处乃至十八不共法，一切种智，亦如是。以是因缘故，内空不生是非内空，乃至一切种智不生是非一切种智。”<br>
      　　舍利弗问须菩提：“汝何因缘故，言色不二是非色？受、想、行、识不二是非识？乃至一切种智不二是非一切种智？”<br>
      　　须菩提答言：“所有色，所有不二，所有受、想、行、识，所有不二，是一切法皆不合、不散，无色、无形、无对，一相所谓无相。眼乃至一切种智，亦如是。以是因缘故，舍利弗，色不二是非色，受、想、行、识不二是非识，乃至一切种智不二是非一切种智。”<br>
      　　舍利弗问须菩提：“何因缘故，言是色入无二法数？受、想、行、识入无二法数？乃至一切种智入无二法数？”<br>
      　　须菩提答言：“色不异无生，无生不异色，色即是无生，无生即是色；受、想、行、识不异无生，无生不异识，识即是无生，无生即是识。以是因缘故，舍利弗，色入无二法数，受、想、行、识入无二法数；乃至一切种智，亦如是。”　　<br>
      　　【论】问曰：上品竟，便应问不生，何以此中方问？<br>
      　　答曰：三种大法易解，利益多众生故先问。何因缘故，色不生为非色，乃至一切种智不生为非一切种智？须菩提答：色是空，色中无色相。行者以是无生智慧，令色无生。若能得是无生，心作是念，今即得色实相；是故说色无生为非色，色性常自无生，非今智慧力故使无生。如有人破色令空，犹存本色想。譬如除厕作舍，今虽无厕，犹有不净想；若能知厕本无，幻化所作，则无厕想。行者如是，若能知色从本已来初自无生者，则不复存色想；是故言色无生为非色，乃至一切种智亦如是。<br>
      　　问曰：汝先自说无生即是无二，今何以更问？<br>
      　　答曰：义虽一，所入观门异。上言破因中先有果，若无果，是生法一异等。是生若初生、若后生，破如是等生，名无生。今破眼色、有无等诸二故，是名不二。行者或先入无生观门，后入不二；或先入不二，后入无生观。义虽一，行者分别。破色二故言不二，破色生故言无生。上说无生因缘，谓自相空；今说不二因缘，所谓不合、不散，一相所谓无相等。义虽同一空，上自相空，此是散空。色入无二法数者，行者观色不生不灭相，是时分别色，今变为无生，是故说色无生即是不二。何以故？色破散即是无生。如先分别诸法时，离色不得更有生，今色破散即是无生，不得更有无生。以是故，色即是入无二法数。是二阿罗汉于佛前共论竟，须菩提白佛而更说是义，欲使佛证知故。</p>
      <p>　　【经】尔时，须菩提白佛言：“世尊，若菩萨摩诃萨行般若波罗蜜，如是观诸法，是时见色无生，毕竟净故；见受、想、行、识无生，毕竟净故。见我无生，乃至知者、见者无生，毕竟净故。见檀波罗蜜无生，乃至般若波罗蜜无生，毕竟净故。见内空无生，乃至无法有法空无生，毕竟净故。见四念处无生，乃至十八不共法无生，毕竟净故。见一切三昧，一切陀罗尼无生，毕竟净故；乃至见一切种智无生，毕竟净故。见凡人、凡人法无生，毕竟净故。见须陀洹、须陀洹法，斯陀含、斯陀含法，阿那含、阿那含法，阿罗汉、阿罗汉法，辟支佛、辟支佛法，菩萨、菩萨法，佛、佛法无生，毕竟净故。”<br>
      　　舍利弗语须菩提：“如我闻须菩提所说义，色是不生，受、想、行、识是不生，乃至佛、佛法是不生。若尔者，今不应得须陀洹、须陀洹果，斯陀含、斯陀含果，阿那含、阿那含果，阿罗汉、阿罗汉果，辟支佛、辟支佛道；不应得菩萨摩诃萨一切种智；亦无六道别异，亦不得菩萨摩诃萨五种菩提。须菩提，若一切法不生相，何以故须陀洹为断三结故修道？斯陀含为薄淫恚痴故修道？阿那含为断五下分结故修道？阿罗汉为断五上分结故修道？辟支佛为辟支佛法故修道？何以故菩萨摩诃萨作难行，为众生受种种苦？何以故佛得阿耨多罗三藐三菩提？何以故佛转法轮？”<br>
      　　须菩提语舍利弗：“我不欲令无生法有所得。我亦不欲令无生法中得须陀洹、须陀洹果，乃至不欲令无生法中得阿罗汉、阿罗汉果，辟支佛、辟支佛道。我亦不欲令无生法中菩萨作难行，为众生受种种苦。菩萨亦不以难行心行道。何以故？舍利弗，生难心、苦心，不能利益无量阿僧祇众生。舍利弗，今菩萨怜愍众生，于众生如父母兄弟想，如儿子及己身想；如是能利益无量阿僧祇众生，是用无所得故。所以者何？菩萨摩诃萨应生如是心：如我一切处、一切种、不可得，内外法亦如是。若生如是想，则无难心、苦心。何以故？是菩萨于一切种、一切处，一切法不受故。舍利弗，我亦不欲令无生法中佛得阿耨多罗三藐三菩提，亦不欲令无生中转法轮，亦不欲令以无生法得道。”　　<br>
      　　【论】论者言：无生观有二种：一者、柔顺忍观，二者、无生忍观。前说无生是柔顺忍观，不毕竟净；渐习柔顺观，得无生忍，则毕竟净。<br>
      　　问曰：菩萨未尽结，未得佛道，智慧未纯净，云何言毕竟清净？<br>
      　　答曰：是菩萨得无生忍时，灭诸烦恼，得菩萨道，入菩萨位，虽有烦恼气，坐道场时乃尽，无所妨故毕竟净。<br>
      　　复次，毕竟清净者，于柔顺道毕竟清净，非为佛道。以众生空、法空故，从见色无生毕竟净，乃至佛及佛法无生毕竟清净。须菩提种种因缘说诸法相，决定无生，因此事舍利弗作是难：贤圣中最小者须陀洹、须陀洹法，最大者佛、佛法。若尔者，圣人无大无小，圣法亦无优劣，亦无六道别异。此略难；后问断三结修道者，为广难。<br>
      　　问曰：云何是五种菩提？<br>
      　　答曰：一者、柔顺忍；二者、无生忍及三种菩提；于三菩提中，过二而住第三菩提。复有五菩提：一者、名发心菩提，于无量生死中发心，为阿耨多罗三藐三菩提故，名为菩提，此因中说果；二者、名伏心菩提，折诸烦恼，降伏其心，行诸波罗蜜；三者、名明心菩提，观三世诸法本末总相、别相，分别筹量，得诸法实相，毕竟清净，所谓般若波罗蜜相；四者、名出到菩提，于般若波罗蜜中得方便力故，亦不著般若波罗蜜，灭一切烦恼，见一切十方诸佛，得无生法忍，出三界，到萨婆若；五者、名无上菩提，坐道场断烦恼习，得阿耨多罗三藐三菩提。如是等五菩提义，余诸贤圣断结义，如先说。<br>
      　　问曰：声闻道广说断结义，何以不说辟支佛行？菩萨有种种行？<br>
      　　答曰：辟支佛于声闻，无复异道，但福德利根，小深入诸法实相为异。菩萨道虽有种种众行，但难行、苦行为希有事，众生见已欢喜，言菩萨为我等作此行。余行虽深妙，人所不知，不能感物，故不说。<br>
      　　复次，如舍利弗难意，若诸法都是无生空寂者，一切众生皆著乐，菩萨何以故独受苦行？<br>
      　　复次，诸佛常乐远离寂灭，断法爱，决定知诸法不转不还，何故与众生转法轮？须菩提于佛前说无生法，佛不诃折，得快心乐说无难力故，答舍利弗：我亦都不欲令无生法中有六种圣人，除菩萨故言六，及六道别异。何以故？以得无生法证故，谓为圣法，圣人有差别，于无生法中都无所有。<br>
      　　复次，于无生法中有二种失：粗失者，杀盗等罪故，有三恶道；细失者，用著心布施、持戒等福故，有三善道。若菩萨生难心、苦心，则不能度一切众生。如世间小事，心难以为苦，犹尚不成，何况成佛道？成因缘者，所谓大慈大悲心，于众生如父母、儿子、己身想。何以故？父母、儿子、己身，自然生爱，非推而生爱也。菩萨善修大悲心故，于一切众生乃至怨仇，同意爱念。是大悲果报利益之具，都无所惜，持内外所有，尽与众生。此中说不惜因缘，所谓一切处、一切种、一切法不可得故。若行者初入佛法，用众生空，知诸法无我；今用法空，知诸法亦空。以此大悲心及诸法空二因缘故，能不惜内外所有，利益众生，不起难行想、苦行想，一心精进欢喜。如人为自身及为父母、妻子，勤身修业，不以为苦；若为他作，则无欢心。苦行、难行，如后品本生因缘，变化现受畜生形中说。一切诸法毕竟空，不可思议相故，一切法还而不转故，不名为转，但为破虚妄颠倒故，名为转法轮。</p>
      <p>　　【经】舍利弗语须菩提：“今欲令以生法得道？以无生法得道？”<br>
      　　须菩提语舍利弗：“我不欲令以生法得道。”<br>
      　　舍利弗言：“今须菩提欲令以无生法得道？”<br>
      　　须菩提言：“我亦不欲令以无生法得道。”<br>
      　　舍利弗言：“如须菩提所说，无知无得。”<br>
      　　须菩提言：“有知有得，不以二法。今以世间名字故，有知有得，世间名字故，有须陀洹乃至阿罗汉、辟支佛、诸佛；第一实义中，无知无得，无须陀洹乃至无诸佛。”<br>
      　　“须菩提，若世间名字故有知有得，六道别异亦世间名字故有，非以第一实义耶？”<br>
      　　须菩提言：“如是，如是。舍利弗，如世间名字故有知有得，六道别异亦世间名字故有，非以第一实义。何以故？舍利弗，第一实义中无业无报，无生无灭，无净无垢。”<br>
      　　舍利弗语须菩提：“不生法生？生法生？”<br>
      　　须菩提言：“我不欲令不生法生，亦不欲令生法生。”<br>
      　　舍利弗言：“何等不生法不欲令生？”<br>
      　　须菩提言：“色是不生法，自性空，不欲令生；受、想、行、识不生法，自性空，不欲令生；乃至阿耨多罗三藐三菩提不生法，自性空，不欲令生。”<br>
      　　舍利弗语须菩提：“生生？不生生？”<br>
      　　须菩提言：“非生生，亦非不生生。何以故？舍利弗，生、不生，是二法不合、不散，无色、无形、无对，一相所谓无相。舍利弗，以是因缘故，非生生，亦非不生生。”<br>
      　　尔时，舍利弗语须菩提：“须菩提乐说无生法及无生相。”<br>
      　　须菩提语舍利弗：“我乐说无生法，亦乐说无生相。何以故？诸无生法及无生相，乐说及语言，是一切法，皆不合、不散，无色、无形、无对，一相所谓无相。”<br>
      　　舍利弗语须菩提：“汝乐说无生法，亦乐说无生相，是乐说语言亦不生？”<br>
      　　须菩提言：“如是，如是。舍利弗，何以故？舍利弗，色不生，受、想、行、识不生；眼不生，乃至意不生；地种不生，乃至识种不生；身行不生，口行不生，意行不生；檀波罗蜜不生，乃至一切种智不生。以是因缘故，舍利弗，我乐说无生法，亦乐说无生相，是乐说语言亦不生。”<br>
      　　【论】论者言：尔时，舍利弗知须菩提乐说无难而问言：若一切法无生相，此无生相云何证？用是生法得证？为用不生法得证？若用生法得证，生法虚诳，汝已种种因缘破，又不可以生法得脱生法。若以无生得证，无生未有法相，不可以证，云何得证？须菩提二法皆不受，俱有过故，如先说。<br>
      　　舍利弗作是念：佛经说二法摄一切法：若有为、若无为；生者有为，无生者无为。今须菩提离此二法，云何当说得道事？作是念已，问须菩提：无有得道事耶？须菩提是大阿罗汉，行无诤三昧第一，但为菩萨故说是无生法，汝云何当作邪见说无得道者！是故言有知有得，知得即是得道果之别名。须菩提恐违前语故，言不以二法故，但为世俗故说有须陀洹乃至佛。何以故？一切诸法实无我相，今用我分别须陀洹乃至佛，是世俗法。复次，未得法空故，言是善是不善，是有为是无为等，第一义中无众生故，无须陀洹乃至佛；法空故，无须陀洹果，乃至佛道。圣人、圣法犹尚虚诳无定实，何况凡人六道业及果报？<br>
      　　问曰：须菩提已种种因缘定说不生法，今舍利弗何以故更问不生法生，生法生？<br>
      　　答曰：须菩提上说得道因缘故，舍利弗得须菩提意，虽说不生法破一切法，为因缘故说，而心不著无生法，是故更问。又以此法甚深，欲令听者了了得解，故更问。上问得道行法，今总问一切法云何生。用慧眼知一切法皆不生，今现见诸法生，是故问云何生。须菩提答：二事皆非。若生生，生法已生，不应更生！若不生生，生法未有故，不应生。若谓生时半生半不生，是亦不生，若生分则已生竟，若未生分则无生故。是须菩提不用是肉眼见，以不通达故，二法皆不受，但说是生如幻如梦，从虚诳法生，应离、应不取相。<br>
      　　舍利弗问：何等法二俱不受？须菩提以世谛故，说色乃至一切种智毕竟不生，自然空相，不欲令实中有生；若世谛虚诳可有生，生如幻化。此中说不生因缘，所谓不合、不散。有人言：“生与法异。”谓生是常，所可生法无常，是故更问。答者以生、法不异，若说生法，已说生相。生不生，如上说。<br>
      　　舍利弗闻须菩提所说，知须菩提心爱乐无生法故，语须菩提：汝实爱乐说无生法！须菩提即受其问，心亦无愧。何以故？是论议不可破，无有过罪。何以知之？须菩提自说无法可合，无法可散，无色、无形、空，一相所谓无相。空相尚不受，何况余相？<br>
      　　舍利弗重赞：汝乐说无生法及语言皆无生，是实清净。若当乐说及语言非无生，但说外物无生者，则非清净。须菩提即复受其赞，答舍利弗：非但乐说语言是无生，色乃至一切种智，皆亦无所生。</p>
      <p>　　【经】尔时，舍利弗语须菩提：“须菩提于说法人中，应最在上！何以故？须菩提随所问皆能答。”<br>
      　　须菩提言：“诸法无所依故。”<br>
      　　舍利弗语须菩提：“云何诸法无所依？”<br>
      　　须菩提言：“色性常空，不依内，不依外，不依两中间；受、想、行、识性常空，不依内，不依外，不依两中间。眼、耳、鼻、舌、身、意性常空，不依内，不依外，不依两中间；色性常空，乃至法性常空，不依内，不依外，不依两中间。檀波罗蜜性常空，乃至般若波罗蜜性常空，不依内，不依外，不依两中间。内空性常空，乃至无法有法空性常空，不依内，不依外，不依两中间。舍利弗，四念处性常空，乃至一切种智性常空，不依内，不依外，不依两中间。以是因缘故，舍利弗，一切诸法无所依，性常空故。如是，舍利弗，菩萨摩诃萨行六波罗蜜时，应净色、受、想、行、识，乃至一切种智”<br>
      　　舍利弗问须菩提：“菩萨摩诃萨云何行六波罗蜜时净菩萨道？”<br>
      　　须菩提言：“有世间檀波罗蜜，有出世间檀波罗蜜；尸罗波罗蜜、羼提波罗蜜、毗梨耶波罗蜜、禅波罗蜜、般若波罗蜜，有世间、有出世间。”<br>
      　　舍利弗问须菩提：“云何世间檀波罗蜜？云何出世间檀波罗蜜？”<br>
      　　须菩提言：“若菩萨摩诃萨作施主，能施沙门、婆罗门、贫穷、乞人，须食与食，须饮与饮，须衣与衣，卧具、床榻、房舍、香华、缨络、医药种种所须资生之物，若妻子、国土、头目、手足、支节，内外之物，尽以给施。施时作是念：‘我与彼取，我不悭贪，我为施主，我能舍一切，我随佛教施，我行檀波罗蜜。’作是施已，用得法与一切众生共之，回向阿耨多罗三藐三菩提，念言：‘是布施因缘，令众生得今世乐，后当令得入涅槃。’是人布施有三碍。何等三？我相、他相、施相。著是三相布施，是名世间檀波罗蜜。何因缘故名世间？于世间中不动不出，是名世间檀波罗蜜。云何名出世间檀波罗蜜？所谓三分清净。何等三？菩萨摩诃萨布施时，我不可得，不见受者，施物不可得，亦不望报，是名菩萨摩诃萨三分清净檀波罗蜜。<br>
      　　“复次，舍利弗，菩萨摩诃萨布施时，与一切众生，众生亦不可得；以此布施回向阿耨多罗三藐三菩提，乃至不见微细法相。舍利弗，是名出世间檀波罗蜜。何以故名为出世间？于世间中能动能出，是故名出世间檀波罗蜜。尸罗波罗蜜有所依，是为世间尸罗波罗蜜；无所依，是为出世间尸罗波罗蜜。余如檀波罗蜜说。羼提波罗蜜、毗梨耶波罗蜜、禅波罗蜜、般若波罗蜜，有所依是名世间，无所依是名出世间。余亦如檀中说。如是，舍利弗，菩萨摩诃萨行六波罗蜜时，净菩萨道。”<br>
      　　舍利弗问须菩提：“云何菩萨摩诃萨为阿耨多罗三藐三菩提道？”<br>
      　　须菩提言：“四念处是菩萨摩诃萨为阿耨多罗三藐三菩提道；乃至八圣道分，空解脱门、无相解脱门、无作解脱门，内空乃至无法有法空，一切三昧门、一切陀罗尼门，佛十力、四无所畏、四无碍智、十八不共法、大慈大悲。舍利弗，是名菩萨摩诃萨为阿耨多罗三藐三菩提道。”　　<br>
      　　【论】问曰：五百阿罗汉，佛各记其第一：如舍利弗智慧第一，目揵连神足第一，摩诃迦葉行头陀中第一，须菩提得无诤三昧第一，摩诃迦旃延分别修多罗第一，富楼那说法人中第一。今舍利弗何以故赞须菩提于说法人中应最第一？<br>
      　　答曰：佛以佛眼观一切众生利根、钝根，筹量一切法总相、别相，随其所得法，各记第一，无错！富楼那于四众中，用十二部经、种种法门、种种因缘譬喻说，能利益众生第一。须菩提常行无诤三昧，与菩萨同事，巧便乐说一种空相法门，胜富楼那。譬如工师多有所能，所能多故，普不精悉。如有人偏能一事，则必尽其美。富楼那虽多能，不如须菩提常乐行空故，能巧说空，是故舍利弗闻须菩提巧说空义，便赞言：汝于说法人中应作第一。舍利弗见须菩提随所问皆能答，如风行空中，无所挂碍。<br>
      　　尔时，须菩提不谦不受。何以故？安立平实，好人相故。好人相者，不自赞，不自毁，于他亦不赞、不毁。若自赞身，非大人相，不为人所赞而便自美；若自毁，是妖谄人；若毁他，是谗贼人；若赞他，是谄媚人。须菩提说无生法故，舍利弗虽赞而非谄。须菩提以舍利弗实赞故不谦，又以断法爱故心不高，亦不爱著，但答无碍无障因缘，所谓一切法无所依止，无所依止故无障无碍。无所依止义，如先说。<br>
      　　此中须菩提自说：内法空故，色不依止内；外法空故，色不依止外；中间无所有故，色不依止中间。如色乃至一切种智，亦如是。若菩萨知一切三界无常空故，不中依止，尔时烦恼断，能净菩萨道。是故须菩提说，菩萨行六波罗蜜，应净色，乃至一切种智。<br>
      　　问曰：净色乃至净一切种智，即是净菩萨道，何以故更问？<br>
      　　答曰：菩萨能令色毕竟空，是名清净，是事深妙，不可顿得。是故舍利弗问：新学菩萨云何修是初方便道？须菩提答：若菩萨能行二种波罗蜜，六波罗蜜是初开菩萨道；能用无所得空，行三十七品，是开佛道。净者名为开，如去道中荆棘，名为开道。何等是二种波罗蜜？一者、世间，二者、出世间。世间者，须菩提自说义，所谓须食与食等。是义，如初品中说。若施时有所依止，譬如老病人依恃他力，能行能立。施者离实智慧，心力薄少故依止。依止者，己身、财物、受者，是法中取相心著，生憍慢等诸烦恼，是名世间，不动不出。动者，柔顺忍；出者，无生法忍。声闻法中，动者学人，出者无学。余者五波罗蜜亦如是。是名初开菩萨道。<br>
      　　问曰：菩萨道，即是阿耨多罗三藐三菩提道，何以更问？<br>
      　　答曰：菩萨时有道，佛已到不须道，是道为得阿耨多罗三藐三菩提故，名菩提道。菩萨行是道故，名菩萨道。此中佛说：远道，所谓六波罗蜜菩萨道也；近道，所谓三十七品菩提道也。六波罗蜜中布施、持戒等杂，故远；三十七品但有禅定、智慧，故近。六波罗蜜有世间、出世间杂，故远；三十七品、三解脱门等乃至大慈大悲，毕竟清净，故近。<br>
      　　复次，阿耨多罗三藐三菩提道者，从初发意乃至金刚三昧，其中为菩提菩萨行，皆是菩提道。</p>
      <p>　　【经】尔时，舍利弗赞须菩提言：“善哉！善哉！何等波罗蜜力？”<br>
      　　须菩提言：“是般若波罗蜜力。所以者何？般若波罗蜜，能生一切诸善法，若声闻法、辟支佛法、菩萨法、佛法。舍利弗，般若波罗蜜能受一切诸善法，声闻法、辟支佛法、菩萨法、佛法。舍利弗，过去诸佛行般若波罗蜜，得阿耨多罗三藐三菩提；未来诸佛亦行般若波罗蜜，当得阿耨多罗三藐三菩提。舍利弗，今现在十方世界中诸佛，亦行是般若波罗蜜，得阿耨多罗三藐三菩提。舍利弗，若菩萨摩诃萨，闻说般若波罗蜜时，不疑不难，当知是菩萨摩诃萨行菩萨道。菩萨道者，救一切众生故，心不舍一切众生，以无所得故。菩萨常应不离是念，所谓大悲念。”<br>
      　　舍利弗复问：“欲使菩萨摩诃萨常不离是念，所谓大悲念。若菩萨摩诃萨不离大悲念，令一切众生皆当作菩萨。何以故？须菩提，一切众生亦不离诸念故。”<br>
      　　须菩提言：“善哉！善哉！舍利弗，汝欲难我而成我义。何以故？众生无故念亦无，众生性无故念亦性无，众生法无故念亦法无，众生离故念亦离，众生空故念亦空，众生不可知故念亦不可知。舍利弗，色无故念亦无，色性无故念亦性无，色法无故念亦法无，色离故念亦离，色空故念亦空，色不可知故念亦不可知；受、想、行、识亦如是。眼乃至意，色乃至法，地种乃至识种，檀波罗蜜乃至般若波罗蜜，内空乃至无法有法空，四念处乃至十八不共法，一切三昧门、一切陀罗尼门，一切智、一切种智，乃至阿耨多罗三藐三菩提无故，念亦无，乃至阿耨多罗三藐三菩提不可知故，念亦不可知。舍利弗，菩萨摩诃萨行是道，我欲使不离是念，所谓大悲念。”<br>
      　　尔时，佛赞须菩提言：“善哉！善哉！是菩萨摩诃萨般若波罗蜜，其有说者，亦当如是说。如汝所说般若波罗蜜，皆是承佛意故。菩萨摩诃萨学般若波罗蜜，应如汝所说学！”<br>
      　　须菩提说是般若波罗蜜品时，三千大千世界六种震动，东涌西没，西涌东没，南涌北没，北涌南没，中涌边没，边涌中没。<br>
      　　尔时，佛微笑。须菩提白佛言：“何因何缘故微笑？”<br>
      　　佛告须菩提：“如我于此世界说般若波罗蜜，东方无量阿僧祇世界诸佛，亦为诸菩萨摩诃萨说般若波罗蜜；南西北方、四维、上、下，亦说是般若波罗蜜。”<br>
      　　说是般若波罗蜜品时，十二那由他诸天人得无生法忍。十方诸佛说是般若波罗蜜时，无量阿僧祇众生亦发阿耨多罗三藐三菩提心。<br>
      　　【论】论者言，舍利弗作是念：须菩提所说，分别六波罗蜜世间、出世间及菩提道。大利益众生故，欢喜赞言，善哉善哉！再言之者，喜之至也，问是何波罗蜜力？须菩提作是思惟：一切心数法中，除智慧，无能如是分别断疑开导。诸波罗蜜中，若离般若波罗蜜，自体不能成就，何况能分别开导！如是思惟已，答舍利弗：是般若波罗蜜力。如先说，诸法中无我、无知者、无见者；今以此证知是般若波罗蜜力，非佛力，非须菩提力。何以故？须菩提说因缘，所谓般若波罗蜜，离断常、有无二边等故，能生一切善法，所谓三乘法定相、坚牢不坏相。又般若波罗蜜无量无边故，能受一切善法，如大海能受众川万流。三乘善法者，所谓六波罗蜜乃至十八不共法。十方三世诸佛行般若波罗蜜故，皆得阿耨多罗三藐三菩提；虽行余波罗蜜，般若波罗蜜最尊大，有分别通达力。譬如和合下药，巴豆最有力；般若波罗蜜亦如是，虽与余波罗蜜合，而破诸烦恼邪见舍戏论，般若波罗蜜力最胜。以是故，说皆是般若波罗蜜力。<br>
      　　问曰：种种赞此般若波罗蜜微妙甚深，谁能随顺应般若波罗蜜行？<br>
      　　答曰：有菩萨无量世集诸福德利根，诸烦恼折薄；虽未到阿鞞跋致地，闻般若波罗蜜，即时信受深入。通达如是相者，则能行般若波罗蜜道，所谓救度一切众生，令离世间忧恼；大悲心故，不舍一切众生。菩萨常不应离大悲及毕竟空念，毕竟空破世间诸烦恼，示涅槃；而大悲引之令还入善法中，以利益众生。<br>
      　　尔时，舍利弗难须菩提：若菩萨不离是大悲念及毕竟空念者，一切众生皆当作菩萨！何以故？是毕竟空无相无所分别，不应菩萨有而众生无！若有，一切众生应共有；若无，菩萨亦应无。须菩提答：汝欲难我而助成我义。何以故？诸法相毕竟空故，众生亦空；众生空故，毕竟空念亦空。若诸法毕竟空，何有众生实空，而难我言：众生不离是念，皆当为菩萨？是故说众生无所有故，毕竟空念亦无所有；众生无性，众生离，众生空，众生不可知，毕竟空念亦空。色乃至阿耨多罗三藐三菩提，亦如是。<br>
      　　问曰：此中念，是不离大悲念，何以说不离毕竟空念？<br>
      　　答曰：菩萨不离是念，心不舍众生，用无所得故。无所得空、毕竟空，名异而义一。不可得空在初，毕竟空在后，以毕竟空大故，生悲亦大。大悲，如阿差末经中说，有三种悲：众生缘、法缘、无缘。无缘悲从毕竟空生，以是解舍利弗所难。佛证其说，故赞言：善哉！若欲解说般若波罗蜜者，当如汝所说。<br>
      　　尔时，众中天、人、菩萨作是念：般若波罗蜜甚深，三世诸佛皆从中生。须菩提小乘人，云何佛赞欲说般若波罗蜜，当如汝所说？是故次言：须菩提所说，皆承佛意。正使弥勒等诸菩萨、梵天王等不承佛意，尚不能得问，何况须菩提在佛前自恣乐说！诸菩萨欲学般若波罗蜜，亦当如汝所说学！<br>
      　　说是品时，三千大千世界地六种震动者，是时会中多有菩萨发阿耨多罗三藐三菩提心，皆当作佛。佛是天地大主，地神欢喜我主今生故，使地大动。复次，人心信深般若波罗蜜者，难得希有故，是人以福德因缘，感大风以动水，水动故地动。复次，地下大龙王欲来听般若波罗蜜，从水出故水动，水动故地动。复次，佛神力故令地动，般若波罗蜜难见难知，欲引导众人令益信乐故。余地动因缘，如先说。此中佛自说因缘，所谓我说般若波罗蜜，十方诸佛亦说是般若波罗蜜。十二那由他天人得阿鞞跋致地，入法位，是故地动。又十方世界众生等，亦发无上道意，是故地动。尔时，诸天亦有散种种莲华及种种杂香，天衣天盖，千万种天妓乐，诸龙王等从四大海水中涌出，及诸夜叉、罗刹等皆生慈心，合手赞佛。又佛笑时，无量光明遍覆十方，如恒河沙等世界，有尔所等希有事。取要言之，地动皆由说诸法实相，所谓般若波罗蜜故。</p>
<div class="jwbt-box"><div class="jwbt"><a name=j1163-03-37><a href="1163-03.htm#MENU-top">大智度论卷第五十四</div></a></a>
<div class="jwbtbm"><a name=j1163-03-38><a href="1163-03.htm#MENU-top">释天主品第二十七</div></div></a></a>
<p>　　【经】尔时，三千大千世界诸四天王天，与无数百千亿诸天，俱来在会中。三千大千世界诸释提桓因等诸忉利天，须夜摩天王等诸夜摩天，删兜率陀天王等诸兜率陀天，须涅蜜陀天王等诸妙化天，婆舍跋提天王等诸自在行天，各与无数百千亿诸天，俱来在会中。三千大千世界诸梵王，乃至首陀会诸天，各与无数百千亿诸天，俱来在会中。是诸四天王天，乃至首陀婆诸天，业报生身光明，于佛常光，百分、千分、千万亿分不能及一，乃至不可以算数譬喻为比。世尊光明最胜、最妙、最上、第一，诸天业报光明，在佛光边不照不现；譬如焦炷比阎浮檀金。<br>
      　　尔时，释提桓因白大德须菩提：“是三千大千世界诸四天王天，乃至首陀婆诸天，一切和合欲听须菩提说般若波罗蜜义。须菩提，菩萨摩诃萨，云何应住般若波罗蜜中？何等是菩萨摩诃萨般若波罗蜜？云何菩萨摩诃萨应行般若波罗蜜？”<br>
      　　须菩提语释提桓因言：“憍尸迦，我今当承顺佛意，承佛神力，为诸菩萨摩诃萨说般若波罗蜜，如菩萨摩诃萨所应住般若波罗蜜中。诸天子，今未发阿耨多罗三藐三菩提心者，今应当发心。诸天子，若入声闻正位，是人不能发阿耨多罗三藐三菩提心。何以故？与生死作障隔故。是人若发阿耨多罗三藐三菩提心者，我亦随喜。所以者何？上人应更求上法，我终不断其功德。<br>
      　　“憍尸迦，何等是般若波罗蜜？菩萨摩诃萨应萨婆若心，念色无常，念色苦，念色空，念色无我，念色如病、如疽、如痈、如疮、如箭入身，痛恼衰坏，忧畏不安，以无所得故；受、想、行、识亦如是。眼、耳、鼻、舌、身、意，地种、水火风空识种，观无常乃至忧畏不安，是亦无所得故。观色寂灭、离，不生不灭，不垢不净，受、想、行、识亦如是。观地种乃至识种寂灭、离，不生不灭，不垢不净，亦无所得故。<br>
      　　“复次，憍尸迦，菩萨摩诃萨应萨婆若心，观无明缘诸行，乃至老死因缘大苦聚集，亦无所得故。观无明灭故诸行灭，乃至生灭故老死灭，老死灭故忧悲愁恼大苦聚灭，以无所得故。<br>
      　　“复次，憍尸迦，菩萨摩诃萨应萨婆若心，修四念处，以无所得故；乃至修佛十力、十八不共法，以无所得故。<br>
      　　“复次，憍尸迦，菩萨摩诃萨应萨婆若心，行檀波罗蜜，以无所得故；行尸罗波罗蜜、羼提波罗蜜、毗梨耶波罗蜜、禅波罗蜜，以无所得故。<br>
      　　“复次，憍尸迦，菩萨摩诃萨行般若波罗蜜时，作是观：但诸法，诸法共相因缘，润益增长，分别校计，是中无我、无我所。菩萨回向心不在阿耨多罗三藐三菩提心中，阿耨多罗三藐三菩提心不在回向心中；回向心于阿耨多罗三藐三菩提心中不可得，阿耨多罗三藐三菩提心于回向心中不可得。菩萨虽观一切法，亦无法可得，是名菩萨摩诃萨般若波罗蜜。”<br>
      　　释提桓因问大德须菩提：“云何菩萨回向心不在阿耨多罗三藐三菩提心中？云何阿耨多罗三藐三菩提心不在回向心中？云何回向心于阿耨多罗三藐三菩提心中不可得？云何阿耨多罗三藐三菩提心于回向心中不可得？”<br>
      　　须菩提语释提桓因言：“憍尸迦，回向心、阿耨多罗三藐三菩提心，非心；是非心相，非心相中不可回向。是非心相常非心相，不可思议相，常不可思议相，是名菩萨摩诃萨般若波罗蜜。”<br>
      　　尔时，佛赞须菩提言：“善哉！善哉！须菩提，汝为诸菩萨摩诃萨说般若波罗蜜，安慰诸菩萨摩诃萨心！”<br>
      　　须菩提白佛言：“世尊，我应报恩，不应不报恩。过去诸佛及诸弟子，为诸菩萨说六波罗蜜，示教利喜！世尊，尔时亦在中学，得阿耨多罗三藐三菩提。我今亦当为诸菩萨说六波罗蜜，示教利喜，令得阿耨多罗三藐三菩提。”　　<br>
      　　【论】问曰：初品中佛放殊胜光明，诸天大集，此间何以更说？<br>
      　　答曰：有人言：“此是后会。”有人言：“即是前会。”天以须菩提善能说深般若波罗蜜，诸天欢喜；以是故佛微笑，常光益更发明，诸天光明不复现。如日出时，星、月、灯、烛，无复光明；譬如焦炷在阎浮檀金边。四天王天者，东方名提多罗吒，秦言治国，主乾闼婆及毗舍阇；南方名毗流离，秦言增长，主拘槃荼及薜荔多；西方名毗流波叉，秦言杂语，主诸龙王及富多那；北方名鞞沙门，秦言多闻，主夜叉及罗刹。释提桓因，释迦，秦言能；提婆，秦言天；因提，秦言主：合而言之，释提婆那民。须夜摩，夜摩天王名也，秦言妙善。删兜率陀，兜率陀天王名也，秦言妙足。须涅蜜陀，秦言化乐。婆舍跋提，秦言他化自在天。此间一梵天王名尸弃，秦言火。从梵天乃至首陀婆，首陀婆天，秦言净居天。业报生身光者，欲界天以灯烛明珠等施，及布施、持戒、禅定等清净故，身常光明，不须日月。色界天行禅离欲，修习火三昧故，身常出妙光，胜于日月及欲界报光明。离欲天，取要言之，是诸光明，皆由心清净故得。佛常光明者，面各一丈。诸天光大者，虽无量由旬，于佛光边蔽而不现。<br>
      　　释提桓因见佛神力光明，作是念：佛光明能蔽诸天光，智慧之明亦当能破我愚闇。又以佛命须菩提说般若，是故言：一切诸天皆大集会，欲听须菩提说般若义。今大福德诸天皆集，欲闻般若义。云何是般若波罗蜜者，是问般若体；云何行者，是问初入方便行；云何住者，问深入究竟住。须菩提受其语，作是答：若人饥渴，给足饮食，感恩则深。菩萨亦如是，发心求佛道，为是人说般若，则大得利益，感恩亦深。是故说般若，若未发心者当发；已入圣道者则不堪任，以漏尽，无有后生故，如是等因缘，故言不任。<br>
      　　问曰：若是人不任者，何以故言是人若发心者，我亦随喜，不障其功德，上人应更求上法？<br>
      　　答曰：须菩提虽是小乘，常习行空故，不著声闻道；以是故假设言，若发心有何咎？此中须菩提自说二因缘：一者、不障其福德心，二者、上人应更求上法。以是故，上人求阿耨多罗三藐三菩提无咎，若上人求小法是可耻。以中间傍及余事故更称问，何等是般若波罗蜜者，所谓应萨婆若心，观色无常、苦、空、无我，如先说。观五众能生诸恼，故言如病。有人闻五众如病，谓为轻微，故言如痈疽。有人以痈疽难愈，犹或可瘥，故言如箭镝入体，不可得出。有人以箭镝在体，虽沉深难拔，良方妙术，犹可令出，故言常痛恼。如人著衰，常有不吉，五众亦如是，若人随逐，则无安隐。以有衰故，常怀忧怖。是五众如与师子虎狼共住，常怀忧畏。是五众无常虚诳等过故，常不安隐。<br>
      　　问曰：五众但有此十五种恶，更有余事？<br>
      　　答曰：略说则十五，广说则无量无边，如杂阿含中诃五众有百种罪过。<br>
      　　问曰：何以常说无常、苦、空、无我，或时说八事，如病、如痈、疽等，余七事少有说处？<br>
      　　答曰：人有上、中、下，为利根故说四，即入苦谛。中根者说四，则不能生厌心；说如病、如痈等八事，则生厌心。钝根人闻是八事，犹不生厌，更为说痛恼等七事，然后乃厌。利根易度故，常多说四事；钝根人时有可度者，故希说余事。上八事多为圣行，余七事凡夫、圣人共行。初四入十六圣行故，般若中常说。又说般若为菩萨利根故，多说圣行。今问云何，是初行法故，此中都说。十二入乃至六种等，亦应如是诃。十八界等，亦应具说，诵者忘失。所以者何？此十八界等诸法，皆是五众别名故，不应不说。若行者观五众等寂灭远离，不生不灭，不垢不净，此但为般若波罗蜜故，不合上十五说，十五事三乘共故。声闻人智力薄故，初始不能观五众若远离、若寂灭等，但能观无常等；入第三谛，乃能观寂灭。菩萨利根故，初观五众，便得寂灭相。用无所得者，常用无所得空慧观诸法相。<br>
      　　复次，释提桓因问般若波罗蜜相，不问五众患厌事，但说般若相。般若相者，不离五众有涅槃，不离涅槃有五众，五众实相即是涅槃。是故初发心钝根者，先用无常等观，然后观五众寂灭等；十二因缘亦如是。<br>
      　　复次，修四念处乃至八圣道分，是共法；应萨婆若心，以无所得者，是名般若波罗蜜相。六波罗蜜乃至十八不共法，独是大乘法。<br>
      　　问曰：应说般若波罗蜜相行，何以故中间说诸法，诸法更相因缘润益增长？<br>
      　　答曰：须菩提上先说诸法无常等过，后说诸法远离寂灭，无所得空，然后说诸法虽空，从因缘和合故有；次说四念处乃至十八不共法行佛道。听者作是念：上说远离寂灭空故，知非常；说十二因缘故，知不灭。而无知者、见者，谁修行是诸法得佛？是故说菩萨作是念：诸法空、无我、无众生，而从因缘故，有四大、六识，是十法各各有力，能生能起，能有所作。如地能持，水能烂，火能消，风能回转，识能分别。是十法各有所作，众生颠倒故，谓是人作、我作。如皮骨和合故有语声，或者谓人语。如火烧干竹林，出大音声，此中无有作者。又如木人、幻人、化人，虽能动作，无有作者，此十法亦如是。前生法，后生法，因缘和合；或共生因缘，或相应因缘，或报因缘等，常修常集因缘，令果报增长。如春植果树，随时溉灌，华果繁茂。以智慧分别，知一切诸法无有作者。菩萨初发意回向，与佛心作因缘。而初发意回向时，未有佛心，佛心中无初回向心，虽无而能作因缘。<br>
      　　问曰：若初发心回向时无菩提心者，何所回向？<br>
      　　答曰：般若波罗蜜实相中，诸法非常相、非无常相，非有相、非无相，故不应难言：回向心已灭无所有，云何与菩提作因？若诸法不生不灭，非不生非不灭，云何以不生不灭作难：无菩提心，何所回向？<br>
      　　复次，佛自说菩提相，非过去，非未来，非现在，云何难言：未来无菩提故，何所回向？<br>
      　　复次，如如品中说：过去世不离未来世，未来世不离过去世，过去世如，未来世如，一如无二；云何说菩提心不在回向心中？回向心不在菩提心中？但菩萨闻赞叹佛法，发心爱乐，我所有功德，皆回向佛道。初发心已来，乃至佛道，修是功德，不休不息；用如幻、如梦无所得故，是名菩萨般若波罗蜜，能知诸法因缘生果报而无有定相。<br>
      　　释提桓因难：何以故回向心不在菩提心中可得？菩提心不在回向心中可得？须菩提不以世谛如幻、如梦说，但以第一义谛说：是二心皆空，非心相。何以故？诸法毕竟空中，无是心非心。如是法，云何可有回向？若有二法，可有回向。譬如乘车西行，南有止宿处，故回车趣向。车与回向处异故，可有回向，不得但有车而言回向，无异故。<br>
      　　非心相常非心相者，须菩提意谓：是心相如常住，不生不灭，不垢不净。以非心相故非心，亦无是非心，是故说不可思议。不可思议亦常不可思议，不可筹量思惟取相。以是因缘故，阿耨多罗三藐三菩提所因心似果，不似则不能生。若初心不净，后不能发净心，如炼铁不能成金。<br>
      　　佛以须菩提深入因缘般若波罗蜜中，此是般若波罗蜜名也；以能深得诸法因缘故，即以为名。无有违错故，于大众中赞言：善哉！善哉！汝是小乘人，而能善说深般若波罗蜜！<br>
      　　安慰诸菩萨心者，以般若波罗蜜示诸菩萨：汝莫自以烦恼未尽，未成佛道故而自懈废！诸法无障无碍，初心后心无有异相，但勤精进，则成佛道。<br>
      　　我应报恩者，须菩提作是念：我行此诸法实相，得脱老病死苦，我云何不念是法大恩？以是故常乐说。<br>
      　　复次，佛有大悲心，乐说法度众生，我以佛恩故得道，我亦助佛说法度众生，是为报恩。又知今世尊因过去诸佛得成佛道，是故我亦爱敬过去佛；如子爱敬父故，亦爱重于祖父。亦爱敬过去诸菩萨及弟子，能说法教示故；今世尊亦因此得成。须菩提深心信三宝故，说我知今世尊及法，过去诸佛及弟子恩。法即是法宝，今佛、过佛即是佛宝，诸菩萨及弟子是僧宝。六波罗蜜，如先说。<br>
      　　示者，示人好丑、善不善、应行不应行，生死为丑，涅槃安隐为好；分别三乘，分别六波罗蜜，如是等名示。教者，教言汝舍恶行善，是教。利者，未得善法味故，心则退没，为说法引导令出，汝莫于因时求果，汝今虽勤苦，果报出时大得利益，令其心利故名利。喜者，随其所行而赞叹之，令其心喜，若乐布施者，赞布施则喜，故名喜。以此四事，庄严说法。</p>
      <p>　　【经】尔时，须菩提语释提桓因言：“憍尸迦，汝今当听菩萨摩诃萨，般若波罗蜜中如所应住，所不应住。憍尸迦，色、色空，受想行识、识空，菩萨、菩萨空。是色空，菩萨空，不二不别；受，想、行、识空，菩萨空，不二不别。憍尸迦，菩萨摩诃萨，般若波罗蜜中应如是住。<br>
      　　“复次，眼、眼空，乃至意、意空，菩萨、菩萨空；眼空乃至菩萨空，不二不别。六尘亦如是。地种、地种空，乃至识种、识种空，菩萨、菩萨空。憍尸迦，地种空乃至识种空、菩萨空，不二不别。憍尸迦，菩萨摩诃萨，般若波罗蜜中应如是住。无明、无明空，乃至老死、老死空；无明灭、无明灭空，乃至老死灭、老死灭空；菩萨、菩萨空。憍尸迦，无明空乃至老死空，无明灭空，乃至老死灭空，菩萨空，不二不别。憍尸迦，菩萨摩诃萨，般若波罗蜜中应如是住。檀波罗蜜乃至般若波罗蜜，内空乃至无法有法空，四念处乃至十八不共法，一切三昧门、一切陀罗尼门，声闻乘、辟支佛乘、佛乘，声闻、辟支佛、菩萨、佛，亦如是。一切种智、一切种智空，菩萨、菩萨空，一切种智空、菩萨空，不二不别。憍尸迦，菩萨摩诃萨，般若波罗蜜中应如是住。”<br>
      　　尔时，释提桓因问须菩提：“云何般若波罗蜜中所不应住？”<br>
      　　须菩提言：“憍尸迦，菩萨摩诃萨不应色中住，以有所得故；不应受、想、行、识中住，以有所得故。不应眼中住，乃至不应意中住；不应色中住，乃至不应法中住；眼识乃至意识，眼触乃至意触，眼触因缘生受，乃至意触因缘生受中不应住，以有所得故。地种乃至识种中不应住，以有所得故。檀波罗蜜乃至般若波罗蜜；四念处乃至十八不共法中不应住，以有所得故。须陀洹果中不应住，以有所得故；乃至阿罗汉果、辟支佛道、菩萨道、佛道，一切种智不应住，以有所得故。<br>
      　　“复次，憍尸迦，菩萨摩诃萨，色是常，不应住，色是无常，不应住；受、想、行、识亦如是。色若乐、若苦，若净、若不净，若我、若无我，若空、若不空，若寂灭、若不寂灭，若离、若不离，不应住，以有所得故；受、想、行、识亦如是。<br>
      　　“复次，憍尸迦，菩萨摩诃萨，须陀洹果无为相，斯陀含果无为相，阿那含果无为相，阿罗汉果无为相，不应住；辟支佛道无为相，佛道无为相，不应住。须陀洹福田不应住，斯陀含、阿那含、阿罗汉、辟支佛、佛福田不应住。<br>
      　　“复次，憍尸迦，菩萨摩诃萨初地中不应住，以有所得故；乃至第十地中不应住，以有所得故。<br>
      　　“复次，菩萨摩诃萨住初发心中，我当具足檀波罗蜜不应住，乃至我当具足般若波罗蜜不应住；具足六波罗蜜当入菩萨位，不应住；入菩萨位已，当住阿鞞跋致地，不应住；菩萨当具足五神通，不应住，以有所得故。菩萨住五神通已，我当游无量阿僧祇佛世界，礼敬供养诸佛听法，听法已为他人说；菩萨摩诃萨如是不应住，以有所得故。如诸佛世界严净，我亦当庄严世界，不应住，以有所得故。成就众生令入佛道，不应住；到无量阿僧祇世界诸佛所，尊重爱敬供养，以香华、缨络、涂香、捣香、幢幡、华盖、百千亿种宝衣，供养诸佛，不应住，以有所得故。我当令无量阿僧祇众生发阿耨多罗三藐三菩提心，如是菩萨不应住。我当生五眼：肉眼、天眼、慧眼、法眼、佛眼，不应住；我当生一切三昧门，不应住；随所欲游戏诸三昧，不应住；我当生一切陀罗尼门，不应住；我当得佛十力，不应住；我当得四无所畏、四无碍智、十八不共法，不应住；我当具足大慈大悲，不应住；我当具足三十二相，不应住；我当具足八十随形好，不应住，以有所得故。是八人、是信行人、是法行人，如是不应住；须陀洹极七世生不应住，家家不应住；须陀洹命终垢尽不应住，须陀洹中间入涅槃不应住；是人向斯陀含果证不应住，是人斯陀含一来入涅槃不应住，是人向阿那含果证不应住，斯陀含一种不应住，是人阿那含彼间入涅槃不应住，是人向阿罗汉果证不应住，是人阿罗汉今世入无余涅槃不应住，是辟支佛不应住；过声闻、辟支佛地，我当住菩萨地，不应住；道种智中不应住，以有所得故。一切种、一切法知已，断诸烦恼及习，不应住；佛得阿耨多罗三藐三菩提，当转法轮，不应住；作佛事度无量阿僧祇众生入涅槃，不应住；四如意足中，不应住；入是三昧住如恒河沙等劫寿，不应住；我当得寿命无央数劫，不应住；三十二相，一一相百福庄严，不应住；我一世界如十方恒河沙等世界，不应住；我三千大千世界纯是金刚，不应住；使我菩提树当出如是香，众生闻是，无有淫欲、瞋恚、愚痴，亦无声闻、辟支佛心，是一切人必当得阿耨多罗三藐三菩提，若众生闻是香者，身病、意病皆悉除尽，不应住。当使我世界中无有色、受、想、行、识名字，不应住；当使我世界中无有檀波罗蜜名字，乃至无有般若波罗蜜名字；当使我世界中无有四念处名字，乃至无有十八不共法名字；亦无须陀洹名字，乃至佛无有佛名字，不应住，以有所得故。何以故？诸佛得阿耨多罗三藐三菩提时，一切诸法无所得故。如是，憍尸迦，菩萨于般若波罗蜜中不应住，以无所得故。”<br>
      　　尔时，舍利弗心念：“菩萨今云何应住般若波罗蜜中？”<br>
      　　须菩提知舍利弗心所念，语舍利弗言：“于汝意云何？诸佛何所住？”<br>
      　　舍利弗语须菩提：“诸佛无有住处。诸佛不色中住，不受、想、行、识中住；不有为性中住，不无为性中住；不四念处中住，乃至不十八不共法中住，不一切种智中住。”<br>
      　　“舍利弗，菩萨摩诃萨，般若波罗蜜中应如是住，如诸佛住诸法中，非住非不住。舍利弗，菩萨摩诃萨，般若波罗蜜中应如是学，我当住不住法故。”　　<br>
      　　【论】论者言：般若波罗蜜中住者，所谓五众、五众相空。五众相空者，以十八空观故。<br>
      　　复次，般若波罗蜜经说空义，五众相空，但凡夫颠倒故，取五众相，五众和合取菩萨相。般若波罗蜜中，以众生空除众生，即是无菩萨相；以法空除五众，则无五众相。二空无有别异故，言五众空、菩萨空，无二无别。如栴檀火灭，粪草木火灭，灭法无异。取未灭时相于灭时说，故有别异；于灭中则无异。乃至一切种智亦如是。不应住者，所谓五众中不应住。<br>
      　　问曰：应说如住义，何以故说不住？<br>
      　　答曰：若能于五众中心离不住，则是住义，是故说以有所得故不应住；乃至一切种智亦如是。先说五众中不应住，不知以何门不应住，今说常、无常等门中不应住，乃至远离不应住。<br>
      　　问曰：须陀洹果等无为相不应住，有何次第？<br>
      　　答曰：菩萨先观诸法空无所有，心退没欲取涅槃，涅槃即是无为相；是故今说须陀洹果等无为相不应住。若是须陀洹果无为相，则无法可著，何所爱？何所取？若是有为相，有为相则虚诳无实，亦不应住。是故说须陀洹果无为相不应住，乃至佛无为相不应住亦如是。如菩萨欲行佛道，初行檀波罗蜜，应求福田。所以者何？福田因缘功德故，所愿得满，如种良田，则所收益多；如佛说余田果报有量，贤圣田无量，果报亦无量。菩萨闻是须陀洹等福田果报无量故，便欲作须陀洹，以是故说须陀洹福田不应住，乃至辟支佛亦如是。<br>
      　　问曰：二乘小故，应过不住，佛福田何以不住？<br>
      　　答曰：菩萨法，于诸法应平等。若以佛为大，众生为小，则破等法相。<br>
      　　复次，空故，一切处不应住。<br>
      　　复次，菩萨等心布施，若分别福田，则破大悲，亦破三分清净布施。初地中不应住者，若不舍初地，则不得二地，求大益故，应舍小利。<br>
      　　复次，以著心取相故，不应住，乃至第十亦如是。<br>
      　　问曰：若菩萨摩诃萨法，从初发心应行六波罗蜜，行六波罗蜜故入法位，入法位故应住阿鞞跋致地，住阿鞞跋致地已，应起五神通供养十方诸佛，如后广说，今何以故皆言不应住？<br>
      　　答曰：不破清净住，但破计我邪见取相心住。譬如治田，去其秽草。<br>
      　　复次，为断法爱故，不应住；不欲违诸佛说毕竟空智慧故，不应住；若以方便不著心，怜愍众生故，虽住无咎。乃至八十种随形好，亦如是。<br>
      　　八人者，所谓见谛道中信行、法行。须陀洹极久七世生；有须陀洹今世烦恼尽，得阿罗汉。有家家须陀洹，三世生，三世生已入涅槃。有中间须陀洹，除第三，余中间入涅槃。住六无碍、五解脱中者，皆是须陀洹向。斯陀含断欲界六种结，生天上，从天上来生人间入涅槃，名斯陀含。断欲界第七分结，名向阿那含。断第八分结，亦名向阿那含，又名一种子斯陀含，此间死，彼间生，入涅槃。能断欲界一切结使，名阿那含，此间死，生色、无色界，入涅槃，更不复来生。有今世灭阿那含，有中阴灭阿那含，有即生时入涅槃阿那含，有生已修起诸行入涅槃阿那含，有不勤求诸行入涅槃阿那含，有上行乃至阿迦贰吒阿那含，有生无色界入涅槃阿那含，有得身证入涅槃阿那含，是名阿那含，亦名向阿罗汉。阿罗汉有九种，漏尽舍身时，名入无余涅槃。过声闻、辟支佛地，住菩萨地。道种智，一切种智，知一切法，断一切烦恼及习，成佛转法轮，三十二相，广世界度无量众生，无量寿命，皆如先论议中说。声闻人善修四如意足，得是三昧力，能住寿若一劫、若减一劫；菩萨善修四如意三昧，若欲如恒河沙劫寿，亦得如意。三千大千世界纯是金刚者，余世界虽底有金刚，及佛所行所坐处有金刚，而余处皆无，是菩萨所愿世界皆是金刚。菩提树香度众生者，如先议中说。<br>
      　　问曰：此中事虽希有，皆可信。无有色、受、想、行、识名字，无檀波罗蜜名字，乃至佛名字，是难可信！<br>
      　　答曰：有世界，大福德智慧人生处，树木、虚空、土地、山水等，常出诸法实相之音，所有法皆是不生不灭，不净不垢，空、无相、无作等，众生生便闻是音，自然得无生法忍。如是世界中，不须分别说诸法名字，所谓是五众、十二入等，檀波罗蜜乃至十八不共法，须陀洹乃至诸佛。是世界众生，皆有三十二相、八十随形好庄严身，无量光明，一种道，一种果。是中不应住者，菩萨自念：“我能生如是世界。”则生高心，以是故不应取相住。此中须菩提自说不住因缘：诸佛得佛道时，于诸法中不得定实相故，当何所住？<br>
      　　今舍利弗作是念：若都无所住，当住何处得成佛道？须菩提知舍利弗心所念，语舍利弗：诸菩萨皆是佛子，子法应如父所行。诸佛心于一切法中无所住，所谓色乃至一切种智；菩萨亦应如是学，用无所住心行般若波罗蜜。如诸佛无所住心中亦不住，非不住心中亦不住，毕竟清净故；诸菩萨亦应随佛住，毕竟清净故，诸菩萨亦应随佛学。</p>
      <p>　　【经】尔时，会中有诸天子作是念：“诸夜叉言语字句所说，尚可了知，须菩提所说言语论义，解释般若波罗蜜，了不可知！”<br>
      　　须菩提知诸天子心所念，语诸天子：“不解不知耶？”<br>
      　　诸天子言：“大德，不解不知。”<br>
      　　须菩提语诸天子：“汝等法应不知，我无所论说，乃至不说一字，亦无听者。何以故？诸字非般若波罗蜜，般若波罗蜜中无听者，诸佛阿耨多罗三藐三菩提，无字无说。诸天子，如佛化作化人，是化人复化作四部众，比丘、比丘尼、优婆塞、优婆夷，化人于四部众中说法。于汝意云何？是中有说者、有听者、有知者不？”<br>
      　　诸天子言：“不也，大德。”<br>
      　　须菩提言：“一切法皆如化，此中无说者，无听者，无知者。诸天子，譬如人梦中见佛说法。于汝意云何？是中有说者、有听者、有知者不？”<br>
      　　诸天子言：“不也，大德。”<br>
      　　须菩提语诸天子：“一切诸法皆如梦，无说、无听、无知者。诸天子，譬如二人在大深涧，各住一面赞佛法众，有二响出。于诸天子意云何？是二人响展转相解不？”<br>
      　　诸天子言：“不也，大德。”<br>
      　　须菩提语诸天子：“一切法亦如是，无说、无听、无知者。诸天子，譬如巧幻师，于四衢道中，化作佛及四部众，于中说法。于诸天子意云何？是中有说者、有听者、有知者不？”<br>
      　　诸天子言：“不也，大德。”<br>
      　　须菩提语诸天子：“一切诸法如幻，无说者、无听者、无知者。”<br>
      　　尔时，诸天子心念：“须菩提所说，欲令易解，转深转妙！”<br>
      　　须菩提知诸天子心所念，语诸天子言：“色非深非妙，受、想、行、识非深非妙。色性非深非妙，受、想、行、识性非深非妙；眼性乃至意性，色性乃至法性，眼界性乃至意界性，眼识乃至意识，眼触乃至意触；眼触因缘生受，乃至意触因缘生受；檀波罗蜜乃至般若波罗蜜，内空乃至无法有法空，四念处乃至十八不共法，一切诸三昧门，一切陀罗尼门，乃至一切种智，一切种智性非深非妙。”<br>
      　　诸天子复作是念：“是所说法中，不说色，不说受、想、行、识，不说眼乃至意触因缘生受，不说檀波罗蜜乃至般若波罗蜜，不说内空乃至无法有法空，不说四念处乃至十八不共法，不说陀罗尼门、三昧门乃至一切种智，不说须陀洹果乃至阿罗汉果，不说辟支佛道，不说阿耨多罗三藐三菩提道，是法中不说名字语言！”<br>
      　　须菩提知诸天子心所念，语诸天子言：“如是，如是。诸天子，是法中诸佛阿耨多罗三藐三菩提不可说相，是中亦无说者，亦无听者，亦无知者。以是故，诸天子，善男子、善女人欲住须陀洹果，欲证须陀洹果者，是人不离是忍；斯陀含、阿那含、阿罗汉果、辟支佛、佛道，欲住欲证，不离是忍。如是，诸天子，菩萨摩诃萨从初发心，般若波罗蜜中应如是住，以无说无听故。”　　<br>
      　　【论】问曰：诸夜叉语虽隐覆不正，而事则鄙近；说深般若波罗蜜，虽用常辞，而幽旨玄远，事异趣乖，何以相况？<br>
      　　答曰：诸天适以人所不解，况己未悟，不必事趣皆同以为喻也。有人言：“天帝九百九十九门，门皆以六青衣夜叉守之。此诸夜叉，语言浮伪，情趣妖谄，诸天贱之，不以在意，是故不解其言；而其意况，可不须言辩而识之，故言尚可了知。”今闻深般若，言似可及而玄旨幽邃，寻之虽深而失之逾远，故以夜叉言况其叵知。又以夜叉语虽难解，眼见相，传其言，度其心，则皆可知；譬如深渊驶水，得船可度。须菩提所说般若波罗蜜，毕竟空义，无有定相，不可取，不可传译得悟；不得言有，不得言无，不得言有无，不得言非有非无，非非有非非无亦无，一切心行处灭，言语道断故，是故诸天子惊疑迷闷。<br>
      　　须菩提答诸天子：汝所不解者，法自应尔！是法无所说，乃至不说一字可著可取，无字无语，是诸佛道。何以故？名字皆空，虚诳无实，如破色名字中说。用名字则有语言，若无名字，则无语言。诸天子作是念：若无说、若无听，今日和合聚会，为何所作？须菩提欲解此义故，以譬喻明之。诸天子复作是念：欲以譬喻解悟我等，而此譬喻转更深妙。譬喻以粗喻细，以定事明不定，今此譬喻亦微妙无定相。须菩提知诸天子心，于深般若中迷没不能自出，是故说般若波罗蜜不异五众，五众实相即是般若波罗蜜。今是五众非深非妙，乃至一切种智非深非妙。<br>
      　　诸天子尔时深知须菩提口虽说色，心无所说，乃至阿耨多罗三藐三菩提亦如是。须菩提知诸天子心，答言：如是，如是。非我独尔，佛得菩提时亦无说，寂灭相实无说者、听者。是故须陀洹果，乃至佛道，皆因无为法而有，离是法得是忍，则无须陀洹，乃至佛道亦如是。菩萨初发心乃至得佛，于其中间，一切法无说无闻。诸观灭故、语言断故不可说，不可说故不可听，不可听故不可知，不可知故于一切法无受无著，则入涅槃。</p>
<div class="jwbt-box"><div class="jwbt"><a name=j1163-03-39><a href="1163-03.htm#MENU-top">大智度论卷第五十五</div></a></a>
<div class="jwbtbm"><a name=j1163-03-40><a href="1163-03.htm#MENU-top">释如幻品第二十八（经作幻听品）</div></div></a></a>
<p>　　【经】尔时，诸天子心念：“应用何等人听须菩提所说？”<br>
      　　须菩提知诸天子心所念，语诸天子言：“如幻化人听法，我应用如是人。何以故？如是人无闻、无听、无知、无证故。”<br>
      　　诸天子语须菩提：“是众生如幻、如化，听法者亦如幻、如化耶？”<br>
      　　“如是，如是。诸天子，众生如幻，听法者亦如幻；众生如化，听法者亦如化。诸天子，我如幻、如梦，众生乃至知者、见者，亦如幻、如梦。诸天子，色如幻、如梦，受、想、行、识如幻、如梦。眼乃至意触因缘生受，如幻、如梦。内空乃至无法有法空，檀波罗蜜乃至般若波罗蜜，如幻、如梦。诸天子，四念处乃至十八不共法，如幻、如梦。须陀洹果如幻、如梦，斯陀含果、阿那含果、阿罗汉果、辟支佛道，如幻、如梦。诸天子，佛道如幻、如梦。”<br>
      　　尔时，诸天子问须菩提：“汝说佛道如幻、如梦，汝说涅槃亦复如幻、如梦耶？”<br>
      　　须菩提语诸天子：“我说佛道如幻、如梦，我说涅槃亦如幻、如梦；若当有法胜于涅槃者，我说亦复如幻、如梦。何以故？诸天子，是幻梦、涅槃，不二不别。”　　<br>
      　　【论】问曰：上已说如幻、如梦，无说者、无听者，今何以复问应用何等人，随须菩提意听法者？<br>
      　　答曰：诸天子先言须菩提所说不可解，此中须菩提说幻化人喻。今诸天子更作是念：何等人听，与须菩提所说相应，能信受行得道果？须菩提答：如幻化人听者，则与我说法相应。<br>
      　　问曰：是化人无心心数法，不能听受，何用说法？<br>
      　　答曰：非即使幻化人听，但欲令行者于诸法用心无所著。如幻化人，是幻化人无闻亦无证；众生如幻、如梦，听法亦如幻、如梦。众生者说法人，听法者是受法人。须菩提言：不但说法者、听法者如幻、如梦，我乃至知者、见者，皆如幻、如梦。色亦如幻、如梦，乃至涅槃如幻、如梦，即是所说法如幻、如梦。<br>
      　　一切众生中，佛为第一；一切诸法中，涅槃第一。闻是二事如幻、如梦，心则惊疑：佛及涅槃最上最妙，云何如幻、如梦？以是故，更重问其事：佛及涅槃审如幻、如梦耶？须菩提将无误说！我等将无谬听！是以更定问。须菩提语诸天子：我说佛及涅槃，正自如幻、如梦。是二法虽妙，皆从虚妄法出故空。所以者何？从虚妄法故有涅槃，从福德智慧故有佛，是二法属因缘，无有实定，如念佛、念法义中说。须菩提作是念：般若波罗蜜力，假令有法胜涅槃者，能令如幻，何况涅槃！何以故？涅槃一切忧愁苦恼毕竟灭，以是故，无有法胜涅槃者。<br>
      　　问曰：若无法胜涅槃者，何以故说若有法胜涅槃，亦复如幻？<br>
      　　答曰：譬喻法，或以实事，或时假设，随因缘故说。如佛言：若令树木解我所说者，我亦记言得须陀洹。但树木无因缘可解，佛为解悟人意故，引此喻耳！涅槃是一切法中究竟无上法，如众川万流大海为上，诸山之中须弥为上，一切法中虚空为上。涅槃亦如是，无有老病死苦，无有邪见、贪、恚等诸衰，无有爱别离苦，无怨憎会苦，无所求不得苦，无常虚诳败坏变异等一切皆无。以要言之，涅槃是一切苦尽，毕竟常乐，十方诸佛、菩萨弟子众所归处，安隐常乐，无过是者，终不为魔王魔人所破。如阿毗昙中说：有上法者，一切有为法及虚空，非智缘尽；无上法者，智缘尽，所谓涅槃。是故知无法胜涅槃者。须菩提美般若波罗蜜力大故，言若有法胜涅槃者，是亦如幻。譬如大热铁丸，以著擘起毳上，直烧下过，热势无损，但更无可烧者。般若波罗蜜智慧，破一切有法，乃至涅槃，直过无碍，智力不减，直更无法可破。是故言设有法胜涅槃，智慧力亦能破。</p>
      <p>　　【经】尔时，慧命舍利弗、摩诃目揵连、摩诃拘絺罗、摩诃迦旃延、富楼那弥多罗尼子、摩诃迦葉，及无数千菩萨，问须菩提：“般若波罗蜜，如是甚深难见、难解难知，寂灭微妙，谁当受者？”<br>
      　　尔时，阿难语大弟子及诸菩萨：“阿鞞跋致诸菩萨摩诃萨，能受是甚深难见、难解难知，寂灭微妙般若波罗蜜。正见成就人，漏尽阿罗汉所愿已满，亦能受之。复次，善男子、善女人多见佛，于诸佛所多供养种善根，亲近善知识，有利根，是人能受，不言是法非法。”<br>
      　　须菩提言：“不以空分别色，不以色分别空，受、想、行、识亦如是。不以无相、无作分别色，不以色分别无相、无作，受、想、行、识亦如是。不以无生、无灭、寂灭、离分别色，不以色分别无生、无灭、寂灭、离，受、想、行、识亦如是。眼乃至意触因缘生受，亦如是。檀波罗蜜乃至般若波罗蜜，内空乃至无法有法空，四念处乃至十八不共法，一切三昧门、一切诸陀罗尼门，须陀洹乃至阿罗汉、辟支佛、佛、一切智，不以空分别一切智，不以一切智分别空，不以空分别一切种智，不以一切种智分别空。无相、无作，无生、无灭，寂灭、离亦如是。”<br>
      　　须菩提语诸天子言：“是般若波罗蜜甚深，谁能受者？是般若波罗蜜中无法可示，无法可说；若无法可示、无法可说，受人亦不可得。”<br>
      　　尔时，舍利弗语须菩提言：“般若波罗蜜中，广说三乘之教，及摄取菩萨之法，从初发意地乃至十地，檀波罗蜜乃至般若波罗蜜，四念处乃至八圣道分，佛十力乃至十八不共法，护持菩萨之教。菩萨摩诃萨如是行般若波罗蜜，常化生不失神通，游诸佛国，具足善根，随其所欲，供养诸佛即得如愿，从诸佛所听受法教，至萨婆若初不绝断，未曾离三昧时，当得捷疾辩、利辩、不尽辩、不可断辩、随应辩、义辩，一切世间最上辩。”<br>
      　　须菩提言：“如是，如是。如舍利弗言，般若波罗蜜广说三乘之教，及护持菩萨之教，乃至菩萨摩诃萨得一切世间最上辩，不可得故。我乃至知者、见者不可得，色、受、想、行、识，檀波罗蜜乃至般若波罗蜜不可得，内空乃至无法有法空不可得，四念处乃至八圣道分，佛十力乃至一切种智，亦不可得故。”<br>
      　　舍利弗语须菩提：“何因缘故，般若波罗蜜中广说三乘而不可得？何因缘故，般若波罗蜜中护持菩萨？何因缘故，菩萨摩诃萨得捷疾辩，乃至一切世间最上辩，不可得故？”<br>
      　　须菩提语舍利弗言：“以内空故，般若波罗蜜广说三乘不可得；外空乃至无法有法空故，广说三乘不可得。内空故，护持菩萨，乃至一切世间最上辩，不可得故；外空乃至无法有法空故，护持菩萨，乃至一切世间最上辩，不可得故。”　　<br>
      　　【论】论者言：是时诸大弟子舍利弗等语须菩提，是般若波罗蜜法甚深难解：以诸法无定相故为甚深；诸思惟观行灭故难见；亦不著般若波罗蜜故，名难解难知；灭三毒及诸戏论故，名寂灭；得是智慧妙味故，常得满足，更无所求，余一切智慧皆粗涩叵乐，故言微妙。诸大弟子作是言：般若波罗蜜智甚深，世间人智慧浅薄，但贪著福德果报，而不乐修。福德著有则情勇，破有则心怯；本所闻习邪见经书，坚著不舍，如是人常乐世乐。以是故言，谁能信受是深般若波罗蜜？若无信受，何用说为？阿难助答，有四种人能信受，是故大德须菩提所说，必有信受，不空说也。一者、阿鞞跋致菩萨摩诃萨，知一切法不生不灭，不取相无所著故，是则能受。二者、漏尽阿罗汉，漏尽故无所著，得无为最上法，所愿已满，更无所求，常住空、无相、无作三昧，随顺般若波罗蜜故，则能信受。三者、三种学人，正见成就，漏虽未都尽，四信力故，亦能信受。四者、有菩萨虽未得阿鞞跋致，福德利根，智慧清净，常随善知识，是人亦能信受。信受相，不言是法非佛菩萨大弟子所说，虽闻般若波罗蜜诸法皆毕竟空，不以受先法故而言非法。<br>
      　　问曰：自上已来，阿难都无言论，今何以代须菩提答？<br>
      　　答曰：阿难是第三转法轮将，能为大众师，是世尊近侍。虽得初道，以漏未尽故，虽有多闻智慧，自以于空智慧中未能善巧，若说空法，自未入故，皆是他事，是故无言。或时说诸有事，则能问能答。如后品中问佛言：世尊何以但赞叹般若波罗蜜，不赞五波罗蜜？此中问人，谁能信是深般若波罗蜜者？非是空事故，阿难便答：须菩提常乐说空事，不喜说有。又以阿难是时乐说心生，是故听答。阿难烦恼未尽，故智慧力钝，然信力猛利，故于甚深般若波罗蜜中能如法问答。<br>
      　　问曰：般若波罗蜜无所有，无有一定法，云何四种人信受，不言非法？<br>
      　　答曰：今须菩提此中自说因缘：不以空分别色，色即是空，空即是色；以是故，般若波罗蜜无所失，无所破；若无所破，则无过罪，是故不言非法。空即是般若波罗蜜，不以空智慧破色令空，亦不以破色因缘故有空，空即是色，色即是空故。以般若波罗蜜中破诸戏论，有如是功德故，无不信受。无相、无作，无生、无灭，寂灭、远离，亦如是。乃至一切种智，皆应广说。<br>
      　　问曰：诸大弟子问是义，须菩提何以乃答诸天子？<br>
      　　答曰：诸大弟子已得阿罗汉，但自为疑故问，利益事少；诸天子发心为菩萨，利益深故为说。<br>
      　　复次，虽为诸天说，即是答诸大弟子。上说诸法空，今说深般若波罗蜜中众生毕竟空。以是故，般若波罗蜜中无有说者，何况有听受者？若能如是解诸法空，心无所著，则能信受。<br>
      　　尔时，须菩提说深般若波罗蜜，舍利弗赞叹助成其事。般若波罗蜜非但以空故可受，亦广说有三乘。三乘义，如先说。<br>
      　　摄取菩萨者，以般若波罗蜜，利益诸菩萨，令得增长。复次，摄取者，是般若中有十地，令菩萨从一地至一地，乃至第十地。十地义，从六波罗蜜乃至一切种智义，如先说。化生者，说般若行报。行般若波罗蜜，于一切法无碍故，得捷疾辩。有人虽能捷疾，钝根故不能深入，以能深入故利，是利辩。说诸法实相，无边无尽故，名乐说无尽。般若中无诸戏论故，无能问难断绝者，名不可断辩。断法爱故，随众生所应而为说法，名随应辩。说趣涅槃利益之事故，名义辩。说一切世间第一之事，所谓大乘，是名世间最上辩。<br>
      　　须菩提然其问，言如是，如是。舍利弗作是念：须菩提常乐说空，何以故受我所说般若波罗蜜广说三乘之教，应当更有因缘。须菩提答：般若波罗蜜虽广说三乘法，非有定相，皆以十八空和合故。说摄取菩萨、七种辩，亦如是，以空智慧故。</p>
<div class="jwbt-box"><div class="jwbtbm"><a name=j1163-03-41><a href="1163-03.htm#MENU-top">释散华品第二十九</div></div></a></a>
<p>　　【经】尔时，释提桓因及三千大千世界中四天王天，乃至阿迦尼吒诸天，作是念：“慧命须菩提为雨法雨，我等宁可化作华，散佛、菩萨摩诃萨、比丘僧、须菩提，及般若波罗蜜上！”释提桓因及三千大千世界中诸天，化作华，散佛、菩萨摩诃萨、比丘僧及须菩提上，亦供养般若波罗蜜。<br>
      　　是时，三千大千世界，华悉周遍于虚空中，化成华台，端严殊妙。须菩提心念：“是天子所散华，天上未曾见如是华比。是华是化华，非树生华，是诸天子所散华，从心树生，非树生华。”<br>
      　　释提桓因知须菩提心所念，语须菩提言：“大德，是华非生华，亦非意树生。”<br>
      　　须菩提语释提桓因言：“憍尸迦，汝言是华非生华，亦非意树生。憍尸迦，是华若非生法，不名为华。”<br>
      　　释提桓因语须菩提言：“大德，但是华不生，色亦不生，受、想、行、识亦不生？”<br>
      　　须菩提言：“憍尸迦，非但是华不生，色亦不生，若不生，是不名为色；受、想、行、识亦不生，若不生，是不名为识。六入、六识、六触，六触因缘生诸受，亦如是。檀波罗蜜不生，若不生，是不名檀波罗蜜；乃至般若波罗蜜不生，若不生，是不名般若波罗蜜。内空不生，若不生，是不名内空；乃至无法有法空不生，若不生，是不名无法有法空。四念处不生，若不生，是不名四念处。乃至十八不共法不生，若不生，是不名十八不共法。乃至一切种智不生，若不生，是不名一切种智。”<br>
      　　【论】释曰：释提桓因及诸天，闻须菩提所说般若义，一切法尽是实相，无所分别。虽说空，于诸法无所破，亦不失诸行业果报。声闻人于佛前能说是甚深法故，释提桓因等皆欢喜，作是念：须菩提所说法，无碍无障，譬如时雨。如有国土，溉灌种莳及种种用水，常苦不足，若时雨普降，无不沾洽，无不如愿。小乘法亦如是，初种种赞叹布施、持戒、禅定、无常等诸观，有量有限，末后说涅槃。此中须菩提所明，从初发心乃至佛道，唯说诸法实相，无所分别；譬如大雨遍满阎浮提，无所不润。又如地先虽有谷子，无雨则不生。行者亦如是，虽有因缘，不得法雨，发心者退，未发者住；若得法雨，发心者增长，未发者发。以是故，说如雨法雨。<br>
      　　复次，譬如恶风、尘土、诸热、毒气等，得雨则消灭。法雨亦如是，恶觉观尘土、三不善毒、邪见恶风、邪师恶虫及诸恶知识等，得般若波罗蜜法雨，则皆除灭。人蒙时雨，故供养天。诸天闻法雨，大利益，欲供养故，作是念：我等宁可作华，散佛、诸大菩萨、比丘僧及须菩提，亦供养般若波罗蜜！以须菩提善说般若，敬之重故，甄名供养。是般若波罗蜜多说诸法空，又上欲得如化人听法，随其相故，以化华供养。<br>
      　　复次，诸天当欢喜时，便称心供养，不容多还取；即作化华，散佛、须菩提、诸菩萨、比丘僧及般若波罗蜜。华散佛上，是供养佛宝；散诸菩萨、须菩提，及般若波罗蜜，是供养法宝；散诸比丘僧，是供养僧宝。作是念已，随意变化供养三宝。大福德成就故，心生所愿，皆得如意，不从他求。<br>
      　　问曰：华台端严，为是谁力？<br>
      　　答曰：是诸天力，诸天福德自在故，小能为大。有人言：“佛神力！佛以此般若波罗蜜有大功德，因时少而果报甚大，成就佛道，是故现此奇特。”<br>
      　　须菩提即时分别，知非实华。释提桓因知须菩提觉是化华，语须菩提言：大德，是华非生华。非生华者，言是华无生，空无所出。须菩提说是般若波罗蜜，诸法无生空寂故，以无生华供养。意树者，诸天随意所念则得。以要言之，天树随意所欲，应念则至，故言意树。释提桓因难须菩提故，言是华无生，何以言是华不从树生？须菩提反质言：若不生，何以名华？不生法中无所分别，所谓是华、是非华。<br>
      　　是时释提桓因心伏而问：但是华无生，诸法亦无生？须菩提答：非但是华不生，色亦不生。何以故？若一法空，则一切法皆空；若行者于一法中了了决定知空，则一切法中皆亦明了。若五众不生，则非五众相，乃至一切种智亦如是。五众从因缘和合生，无有定性，但有假名。假名实相者，所谓五众如、法性、实际。须菩提所说，不违此理。何以故？圣人知名字是俗谛，实相是第一义谛；有所说者随凡夫人，第一义谛中无彼此，亦无诤；乃至一切种智亦如是。众生空，乃至知者、见者空故。须陀洹但有假名，乃至佛亦如是。（以上一百九字依旧藏本移入于此）</p>
      <p>　　【经】尔时，释提桓因作是念：“是慧命须菩提，其智甚深，不坏假名而说诸法实相。”<br>
      　　佛知释提桓因心所念，语释提桓因言：“如是，如是。憍尸迦，须菩提其智甚深，不坏假名而说诸法实相。”<br>
      　　释提桓因白佛言：“大德须菩提，云何不坏假名而说诸法实相？”<br>
      　　佛告释提桓因：“色但假名，须菩提不坏假名而说诸法实相；受、想、行、识但假名，须菩提亦不坏假名而说诸法实相。所以者何？是诸法实相，无坏不坏故，须菩提所说亦无坏不坏。眼乃至意触因缘生诸受，亦如是。檀波罗蜜乃至般若波罗蜜，内空乃至无法有法空，四念处乃至十八不共法，亦如是。须陀洹果乃至阿罗汉果，辟支佛道、菩萨道、佛道，一切智、一切种智，亦如是。须陀洹乃至阿罗汉、辟支佛、佛，是但假名，须菩提不坏假名而说诸法实相。何以故？是诸法实相，无坏不坏故。须菩提所说亦无坏不坏。如是，憍尸迦，须菩提不坏假名而说诸法实相。”<br>
      　　须菩提语释提桓因：“如是，如是。憍尸迦，如佛所说诸法但假名，菩萨摩诃萨当作是知，诸法但假名，应如是学般若波罗蜜！<br>
      　　“憍尸迦，菩萨摩诃萨作如是学，为不学色，不学受、想、行、识。何以故？不见色当可学者，不见受、想、行、识当可学者。菩萨摩诃萨如是学，为不学檀波罗蜜。何以故？不见檀波罗蜜当可学者。乃至不学般若波罗蜜。何以故？不见般若波罗蜜当可学者。如是学，为不学内空乃至无法有法空。何以故？不见内空乃至无法有法空当可学者。如是学，为不学四念处乃至十八不共法。何以故？不见四念处乃至十八不共法当可学者。如是学，为不学须陀洹果乃至一切种智。何以故？不见须陀洹果乃至一切种智当可学者。”<br>
      　　尔时，释提桓因语须菩提言：“菩萨摩诃萨何因缘故不见色，乃至不见一切种智？”<br>
      　　须菩提言：“色、色空，乃至一切种智、一切种智空。憍尸迦，色空不学色空，乃至一切种智空不学一切种智空。憍尸迦，若如是不学空，是名学空，以不二故。是菩萨摩诃萨学色空，以不二故，乃至学一切种智空，以不二故。若学色空不二故，乃至学一切种智空不二故，是菩萨摩诃萨能学檀波罗蜜不二故，乃至能学般若波罗蜜不二故；能学四念处不二故，乃至能学十八不共法不二故；能学须陀洹果不二故，乃至能学一切种智不二故，是菩萨能学无量无边阿僧祇佛法。若能学无量无边阿僧祇佛法，是菩萨不为色增学，不为色减学，乃至不为一切种智增学，不为一切种智减学。若不为色增、减学，乃至不为一切种智增、减学，是菩萨不为色受学，不为色灭学；亦不为受、想、行、识受学，亦不为灭学。乃至一切种智亦不为受学，亦不为灭学。”<br>
      　　舍利弗语须菩提：“菩萨摩诃萨如是学，不为受色学，不为灭色学，乃至一切种智亦不为受学，亦不为灭学？”<br>
      　　须菩提言：“菩萨摩诃萨若如是学，不为受色学，不为灭色学，乃至一切种智亦不为受学，亦不为灭学。”<br>
      　　“须菩提，何因缘故，菩萨摩诃萨不为受色学，不为灭色学，乃至一切种智亦不为受学，亦不为灭学？”<br>
      　　须菩提言：“是色不可受，亦无受色者，乃至一切种智不可受，亦无受者，内外空故。如是，舍利弗，菩萨摩诃萨一切法不受故，能到一切种智。”<br>
      　　是时，舍利弗语须菩提：“菩萨摩诃萨如是学般若波罗蜜，能到一切种智耶？”<br>
      　　须菩提言：“菩萨摩诃萨如是学般若波罗蜜，能到一切种智，一切法不受故。”<br>
      　　舍利弗语须菩提：“若菩萨摩诃萨于一切法不受、不灭学者，菩萨摩诃萨云何能到一切种智？”<br>
      　　须菩提言：“菩萨摩诃萨行般若波罗蜜，不见色生、不见色灭，不见色受、不见色不受，不见色垢、不见色净，不见色增、不见色减。何以故？舍利弗，色、色性空故。受、想、行、识亦不见生，亦不见灭，亦不见受、亦不见不受，亦不见垢、亦不见净，亦不见增、亦不见减。何以故？识、识性空故。乃至一切种智亦不见生，亦不见灭，亦不见受、亦不见不受，亦不见垢、亦不见净，亦不见增、亦不见减。何以故？一切种智、一切种智性空故。如是，舍利弗，菩萨摩诃萨为一切法不生不灭，不受不舍，不垢不净，不合不散，不增不减故，学般若波罗蜜，能到一切种智，无所学、无所到故。”　　<br>
      　　【论】释曰：释提桓因欢喜言：须菩提其智甚深，不坏假名而说诸法实相。尔时，佛赞须菩提言：如是，如是，如释所言。<br>
      　　问曰：佛何故赞须菩提？<br>
      　　答曰：示师不自高，弟子承顺师法故。有人师所说，弟子不受；弟子所说，师不听。如凡夫人处众说法时，破一切语不受。以佛无吾我心故，赞须菩提言：如是，如是。<br>
      　　复次，佛以大悲心，欲令众生信受须菩提所说故，赞言其智甚深。菩萨知一切法假名，则应般若波罗蜜学。所以者何？一切法但有假名，皆随顺般若波罗蜜毕竟空相故。<br>
      　　如是学不学色者，假名法中无有定色，若无色者，云何学色？何以故？菩萨以五眼求色，而不见是色若我、若无我等相；乃至一切种智，亦如是。<br>
      　　何以故不见色者，答言：色中色相空，不可得故，不可见即是自相空；乃至一切种智，亦如是。<br>
      　　复次，不学色者，是色空即自，不能学色空，以诸法行于他相，不行自相故。譬如人乘马，非马乘马。<br>
      　　问曰：若如是不学一切法，云何学一切智？<br>
      　　答曰：是中说若能于诸法空中无所著，是为真学色空。若著空者，是破诸法而不破空。若人破色而不著空，是则色与空不二不别，是为能学色空，不可得故不见；乃至一切种智亦如是。<br>
      　　无量无边阿僧祇佛法者，是赞一切种智。上一切种智，是菩萨心中有量有限，在佛心中则无量无限。以是故，上虽说学佛法，今更别说。若能如是学，正行菩萨道，不增、减色学。增者，若但见四大及造色和合成身者，则不生著；以于是身中，起男女好丑长短相，谓为定实，生染著心，是为增。若破色使空，心著是空，是为减。乃至一切种智亦如是。<br>
      　　不受、不灭者，空故不受，业果因缘相续故不灭。是中须菩提自说因缘：色受者，不可得故不受。又以色内外空故不受；以色中内外空，空故不灭。<br>
      　　问曰：应以十八空空诸法，此中何以但说内外空？<br>
      　　答曰：受色者无故，说内空；色不可受故，名外空：是内、外空，则摄一切法空；乃至一切种智亦如是。若菩萨能如是学，则出生一切种智。一切种智是无障碍相，若菩萨观一切法如虚空无障碍，则是学一切种智，因果相似故。<br>
      　　舍利弗作是念：菩萨法应当灭一切烦恼，应当受一切诸善法；今不受、不灭学，云何出至萨婆若？作是念已，问须菩提。须菩提答言：破一切法生相故不生，破一切法无常相故不灭，观一切法种种过罪故不受，观一切法种种利益故不舍，一切法性常清净故不垢，一切法能生著心故不净。一切法虽是有作无作、起灭、入出、来往等，而不多不少、不增不减。譬如大海，众流归之不增，火珠煎之不减。诸法亦如是，法性常住故，一切法自性不可得故。能如是学，则出到萨婆若，不见学相，不见出相，不见菩萨相，不见般若波罗蜜相。此中略说故，但说无学、无出。</p>
      <p>　　【经】尔时，释提桓因语舍利弗：“菩萨摩诃萨般若波罗蜜，当于何处求？”<br>
      　　舍利弗言：“菩萨摩诃萨般若波罗蜜，当于须菩提品中求。”<br>
      　　释提桓因语须菩提：“是汝神力使舍利弗语，菩萨摩诃萨般若波罗蜜，当于须菩提品中求？”<br>
      　　须菩提语释提桓因：“非我神力。”<br>
      　　释提桓因语须菩提：“是谁神力？”<br>
      　　须菩提言：“是佛神力。”<br>
      　　释提桓因言：“一切法皆无受处，何以故言是佛神力？离无受处相，如来不可得；离如，如来亦不可得！”<br>
      　　须菩提语释提桓因言：“如是，如是。憍尸迦，离无受处相，如来不可得；离如，如来亦不可得。无受处相中如来不可得，如中如来不可得；色如中如来如不可得，如来如中色如不可得；色法相中如来法相不可得，如来法相中色法相不可得；受、想、行、识法相中，乃至一切种智亦如是。憍尸迦，如来色如中不合不散，受、想、行、识如中不合不散；如来离色如不合不散，离受、想、行、识如不合不散；乃至一切种智亦如是。如来色法相中不合不散，受、想、行、识法相中不合不散；如来离色法相中不合不散，离受、想、行、识法相中不合不散；乃至一切种智亦如是。憍尸迦，如是等一切法中不合不散，是佛神力，用无所受法故。<br>
      　　“如憍尸迦言，菩萨摩诃萨般若波罗蜜，当于何处求？憍尸迦，不应色中求般若波罗蜜，亦不应离色求般若波罗蜜；不应受、想、行、识中求，亦不应离受、想、行、识求。何以故？是般若波罗蜜，色、受、想、行、识，是一切法皆不合、不散，无色、无形、无对，一相所谓无相；乃至一切种智中不应求般若波罗蜜，亦不应离一切种智求般若波罗蜜。何以故？是般若波罗蜜，一切种智，是一切法皆不合、不散，无色、无形、无对，一相所谓无相。何以故？般若波罗蜜非色，亦非离色；非受、想、行、识，亦非离受、想、行、识；乃至非一切种智，亦非离一切种智。般若波罗蜜非色如，亦非离色如；非受、想、行、识如，亦非离受、想、行、识如。般若波罗蜜非色法，亦非离色法；非受、想、行、识法，亦非离受、想、行、识法；乃至非一切种智如，亦非离一切种智如。般若波罗蜜非一切种智法，亦非离一切种智法。何以故？憍尸迦，是一切法皆无所有、不可得，以无所有、不可得故，般若波罗蜜非色，亦非离色；非色如，亦非离色如；非色法，亦非离色法。乃至非一切种智，亦非离一切种智；非一切种智如，亦非离一切种智如；非一切种智法，亦非离一切种智法。”　　<br>
      　　【论】问曰：佛、舍利弗、须菩提，从上来种种因缘明般若波罗蜜相，今释提桓因何以故问当何处求般若？<br>
      　　答曰：此不问般若体，但问般若言说名字可读诵事，是故舍利弗言，当于须菩提所说品中求。须菩提乐说空，常善修习空故；舍利弗虽智慧第一，以无吾我嫉妒心，又断法爱故，而言当于须菩提所说品中求。<br>
      　　问曰：佛处处说般若波罗蜜，欲比须菩提所说，百千万倍不可算数譬喻为比，何以不言于佛所说品中求？<br>
      　　答曰：释提桓因意：除佛一人，谁能善说者？是以推须菩提。<br>
      　　复次，佛常一日一夜六时，以佛眼观众生，无令不闻法故堕落，是故随众生所应解、所应得、所应习行等说。或说般若波罗蜜无常、苦、空、无我，如病、如痈等，名为般若波罗蜜；或分别诸法总相、别相，或说诸法因缘和合生，无有作者、受者，无知者、见者，名为般若波罗蜜；或时说法空，或说毕竟空，名为般若波罗蜜。以是故，不示佛所说品中求。<br>
      　　又释提桓因心念：不知何者定是般若定相？是以舍利弗言：须菩提常深入空，所说皆趣空，所说空亦空；是故言，当于须菩提所说品中求。释提桓因欢喜，赞须菩提言：大德神力甚大！须菩提谦言：非是我力，是佛所受神力。<br>
      　　释提桓因言：若一切法皆无所受，云何言是佛所受神力？若离无受相，如来不可得，离如中如来不可得。释提桓因作是念言：一切法无受相，一切法空，无依止处，云何当言定有如来？若无如来，云何有所受神力？又复离无所受相，如来亦不可得，今离是如，如来不可得。<br>
      　　问曰：无受相与如，有何等异？<br>
      　　答曰：诸法实相，亦名无受，亦名如。诸法不可著故名无受，诸戏论不能破坏故名为如。今如来空中不可得，离空亦不可得。须菩提然其言：如是，如是。今须菩提广说其事。无受相、如相中，如来不可得者，或以佛名名为如来，或以众生名字名为如来。如先世来，后世亦如是去，是亦名如来，亦名如去。如十四置难中说：死后如去者，为有？为无？亦有亦无？亦非有非无？佛名如来者，如定光佛等行六波罗蜜，得成佛道；释迦文佛亦如是来，故名如来。如定光佛等智，知诸法如，从如中来，故名如来；释迦文佛亦如是来，故名如来。此二种如来中，此间说是佛如来。因解佛如来无所有，一切众生、一切法，皆如是亦无所有。无受及如来义，如先说。今当更略说：无受相如来相，皆空无所有，无受相、如相，无定性故，无如来。有人言：“诸法实相有二种说：一者、诸法相毕竟空，是实；二者、有人言，毕竟空可示可说故非实，如涅槃相不可示不可说，是名为实。”于此二事，毕竟空中如来不可得；破毕竟空，实相中如来亦不可得。毕竟空即是无受相，破毕竟空实相即是如。从此已下，广说二义。于五众乃至一切种智，如来不可得，如来不可得故，云何当有如来神力？如来不可得，如上说。是五众非如来，离五众非如来，五众不在如来中，如来不在五众中，如来亦不有五众。五众生灭无常、苦、空、无我相故，非是如来；若是如来者，如来亦应是生灭。<br>
      　　复次，五众是五法，如来是一，云何五法作一？若五即是一，一亦应即是五。若尔者，世间法、出世间法，一切乱坏！如是种种因缘故，五众非如来。若离五众有如来者，如来应无见、无闻，无知、无识，亦不觉苦乐。所以者何？知觉等是五众法故。<br>
      　　问曰：如来用眼耳、智慧等能知见者，有何咎？<br>
      　　答曰：能见是眼，非是如来。若如来非见相用眼能见者，未取色时，云何知用是眼？亦可用耳见！<br>
      　　问曰：如来用智慧分别能知，眼是能见，余不能见，是以用眼，不取余根！<br>
      　　答曰：知亦如眼过，知是五众，非是如来。若用知知眼，复用何事能知此知？<br>
      　　问曰：如来用知知眼，以眼知色，若欲知如来，以何得知？若以如来知如来，是则无穷！<br>
      　　答曰：知相知中住。如来若知，即是知相；若是知相，则是无常；若无常者，则无后世！<br>
      　　复次，离五众有如来者，如来应是常，如虚空相不应变异受苦受乐，亦应无缚无解，有如是等过罪。破异故，五众不在如来，如来不在五众，亦非如来有五众。<br>
      　　问曰：应以五众因缘故有如来；若无五众，则无如来？<br>
      　　答曰：若以五众因缘有如来者，则如来无自性；若无自性，何得从他性生？于五众中，五种求如来不可得，是故无如来。但以戏论故，说有如来；以断戏论故，无如来。如来是不生不灭法，云何当以戏论求于如来？若以戏论求如来者，则不见如来。若当都无如来，则堕邪见！是故若以有无戏论求如来，是则不然！如来相即是一切法相，一切法相即是如来；如来相即是毕竟空相，毕竟空相即是一切法相。<br>
      　　问曰：此中何以但说二事，言五众如中无如来如，如来如中无五众如？<br>
      　　答曰：此是略说。说二，则五事都摄。<br>
      　　复次，二十种我见，虽一切凡夫人有，不能一时起。今是会中，惑此二事，以是故，但说二事。如五众，乃至一切种智亦如是。五众法相，乃至一切种智法相，亦如是。五众如，即是法相。<br>
      　　问曰：若如即是法相，何以重说？<br>
      　　答曰：行者既到五众如，心惊，法相何以毕竟空无所有！是故说五众法相自尔。如人触火烧手，则无愠心，以其火相自尔故。若人执火烧之，则忿然而怒，以其执火烧故。如来五众如中，五众法相中，不合不散者，除五众如无如来，则是一相，所谓无相。所以者何？一法无合无散故，二法故有合有散。离五众法相，亦无合散。所以者何？离五众法相，如来不可得故。如来如法相，五众如法相，无二无别故；言离五众如、五众法相，亦不合不散；乃至一切种智亦如是。能如是知诸法如法相，不合不散故，有是神力。<br>
      　　当于何处求者，上来因佛神力说般若相，今直说云何求般若。论者说五众虚诳无常，本无今有，已有还无，如幻如梦，般若波罗蜜是诸佛实智慧，云何于五众中求？譬如求重宝，必于大海宝山中求，不应在沟渎臭秽处求。离五众则无生无灭，无作无起，无有法相，是中云何可求？<br>
      　　复次，五众般若波罗蜜，不一不异，不合不散，无色、无形、无对，一相所谓无相。<br>
      　　问曰：般若波罗蜜，是智慧心数法，故可应无色、无形、无对。五众中色众，云何当说无形、无对？<br>
      　　答曰：圣人以慧眼观诸法平等皆空，一相所谓无相；以是故，色众无形、无对。<br>
      　　复次，凡夫人所见色非实，种种如先破。<br>
      　　复次，有因缘，般若波罗蜜，不即是如凡夫人所见五众，破凡夫人所见五众故，即是般若波罗蜜，故言不离；乃至一切种智亦如是。如相、法相相，如先说。</p>
      <p>　　【经】释提桓因语须菩提：“是摩诃波罗蜜，是菩萨摩诃萨般若波罗蜜！无量波罗蜜，无边波罗蜜，是菩萨摩诃萨般若波罗蜜！诸须陀洹、须陀洹果，从是般若波罗蜜中学成；乃至诸阿罗汉、阿罗汉果，诸辟支佛、辟支佛道，诸菩萨摩诃萨，皆从是般若波罗蜜中学成。成就众生，净佛国土，得阿耨多罗三藐三菩提，皆从是学成。”<br>
      　　须菩提语释提桓因言：“如是，如是。憍尸迦，是摩诃波罗蜜，是菩萨摩诃萨般若波罗蜜！无量波罗蜜，无边波罗蜜，是菩萨摩诃萨般若波罗蜜！从是中学成，须陀洹果，乃至阿罗汉果，辟支佛道，诸菩萨摩诃萨；从是般若波罗蜜中学成，成就众生，净佛国土，得阿耨多罗三藐三菩提，已得、今得、当得。憍尸迦，色大故，般若波罗蜜亦大。何以故？是色前际不可得，后际不可得，中际不可得。受、想、行、识大故，般若波罗蜜亦大。何以故？受、想、行、识前际不可得，后际不可得，中际不可得。乃至一切种智亦如是。以是因缘故，憍尸迦，是摩诃波罗蜜，是菩萨摩诃萨般若波罗蜜。憍尸迦，色无量故，般若波罗蜜无量。何以故？色量不可得故。憍尸迦，譬如虚空量不可得，色亦如是量不可得。虚空无量故，色无量；色无量故，般若波罗蜜无量。受、想、行、识乃至一切种智无量故，般若波罗蜜无量。何以故？一切种智量不可得。譬如虚空量不可得，一切种智亦如是量不可得。虚空无量故，一切种智无量；一切种智无量故，般若波罗蜜无量。以是因缘故，是菩萨摩诃萨般若波罗蜜无量。憍尸迦，色无边故，诸菩萨摩诃萨般若波罗蜜无边。何以故？憍尸迦，是色前际不可得，后际不可得，中际不可得。受、想、行、识无边故，般若波罗蜜无边。何以故？受、想、行、识，前际、后际、中际，皆不可得故。乃至一切种智无边故，般若波罗蜜无边。何以故？一切种智前、后、中际不可得故。以是因缘故，憍尸迦，是般若波罗蜜无边。色无边故，乃至一切种智无边。<br>
      　　“复次，憍尸迦，缘无边故，般若波罗蜜无边。”<br>
      　　“须菩提，云何缘无边故，般若波罗蜜无边？”<br>
      　　须菩提言：“缘一切无边法故，般若波罗蜜无边。”<br>
      　　“云何缘一切无边法故，般若波罗蜜无边？”<br>
      　　须菩提言：“缘无边法性故，般若波罗蜜无边。<br>
      　　“复次，憍尸迦，缘无边如故，般若波罗蜜无边。”<br>
      　　释提桓因言：“云何缘无边如故，般若波罗蜜无边？”<br>
      　　须菩提言：“如无边故，缘亦无边；缘无边故，如亦无边。以是因缘故，诸菩萨摩诃萨般若波罗蜜无边。<br>
      　　“复次，憍尸迦，众生无边故，般若波罗蜜无边。”<br>
      　　释提桓因问须菩提：“云何众生无边故，般若波罗蜜无边？”<br>
      　　须菩提言：“于汝意云何？何等法名众生？”<br>
      　　释提桓因言：“无有法名众生，假名故为众生，是名字本无有法，亦无所趣，强为作名！”<br>
      　　“憍尸迦，于汝意云何？是般若波罗蜜中，说众生有实不？”<br>
      　　释提桓因言：“无也！”<br>
      　　“憍尸迦，若般若波罗蜜中不说实，众生无边亦不可得。憍尸迦，于汝意云何？佛恒河沙劫寿，说众生、众生名字，颇有众生法有生有灭不？”<br>
      　　释提桓因言：“不也！何以故？众生从本已来，常清净故。”<br>
      　　“以是因缘故，憍尸迦，众生无边故，当知般若波罗蜜亦无边。”　　<br>
      　　【论】问曰：释提桓因是须陀洹人，云何能问深般若波罗蜜？<br>
      　　答曰：如须菩提是具足阿罗汉，以利益菩萨，怜愍众生故，问菩萨所行事。释提桓因虽声闻人，是诸天主，有利智慧，怜愍众生故，问般若波罗蜜，亦如是。<br>
      　　复次，有人言：“三千大千世界中，有百亿释提桓因。”中阿含中说释提桓因得须陀洹者，异今释提桓因。今释提桓因是大菩萨，怜愍众生故，三种赞般若波罗蜜，所谓摩诃波罗蜜、无量波罗蜜、无边波罗蜜，是般若波罗蜜；是般若波罗蜜中学成诸圣道故。须菩提然释提桓因赞，而广解其赞言。以五众大故，般若波罗蜜大。五众大者，所谓三际不可得故。亦以无量无边故言大，破是无量无边五众，将一切众生入无余涅槃中，故言般若波罗蜜大；乃至一切种智亦如是。无量者亦尔，但以虚空譬喻为异。有法虽大，不必无量，是故不得以空为喻。如须弥山，于诸山中虽大而有量，所谓八万四千由旬。无边者，以五众广大无量，故言无边；亦以五众有边则有始，有始则有终，即是无因无缘，堕断灭等种种过故。<br>
      　　复次，五众，三世中不可得故，言无边。缘无边者，所谓一切法四缘：因缘，生一切有为法；次第缘，过去现在心心数法；缘缘、增上缘，一切法。是四种缘，一切处、一切时皆有故，说缘无边；缘无边故，般若波罗蜜无边。<br>
      　　复次，缘无边者，四缘法虚诳无实，毕竟空故无边。<br>
      　　复次，缘如、法性、实际、无边故，般若波罗蜜无边。如、法性、实际，是自然无为相故，无量无边。五众无边，是观力故，强作无边。<br>
      　　复次，众生无边者，以众生多故；无量阿僧祇三世十方众生，无人能知数，故言无边。<br>
      　　复次，是中说众生空故言无边，但强为作名。亦无所趣者，以众生无有定法可趣向故；如火定有所趣，而众生名，无实众生可趣。“于汝意云何，般若波罗蜜中颇说实有众生不？”“不也，大德。”“若众生实无，云何有边？”譬如诸佛是一切实语人中第一，于无量恒河沙劫寿说众生名字，是众生法不以说故有生有灭，何况余人颠倒虚诳少时说？生我心故，当有众生。是众生不以入般若波罗蜜中故言无，从本已来，常清净无所有，有无等戏论灭故。是以说众生无边故，般若波罗蜜无边。<br>
      　　问曰：无边中何以故广说？而大及无量何以略说？<br>
      　　答曰：以众生因缘故，一切凡夫起诸烦恼，于五众中作诸邪行，难破故是以广说。若破众生相，余一切易破。</p>
<div class="jwbt-box"><div class="jwbt"><a name=j1163-03-42><a href="1163-03.htm#MENU-top">大智度论卷第五十六</div></a></a>
<div class="jwbtbm"><a name=j1163-03-43><a href="1163-03.htm#MENU-top">释三叹品第三十</div></div></a></a>
<p>　　【经】尔时，诸天王及诸天，诸梵王及诸梵天，伊赊那天及神仙并诸天女，同时三反称叹：“快哉！快哉！慧命须菩提所说法，皆是佛出世间因缘恩力，演布是教。若有菩萨摩诃萨，行是般若波罗蜜不远离者，我辈视是人如佛。何以故？是般若波罗蜜中，虽无法可得，所谓色、受、想、行、识，乃至一切种智，而有三乘之教，所谓声闻、辟支佛、佛乘。”<br>
      　　尔时，佛告诸天子：“如是，如是。诸天子，如汝所言。是般若波罗蜜中，虽无法可得，而有三乘之教，所谓声闻、辟支佛、佛乘。诸天子，若有菩萨摩诃萨行是般若波罗蜜不远离者，视是人当如佛，以无所得故。何以故？是般若波罗蜜中，广说三乘之教，所谓声闻、辟支佛、佛乘。檀波罗蜜中佛不可得，离檀波罗蜜佛亦不可得，乃至般若波罗蜜中佛不可得，离般若波罗蜜佛亦不可得。内空乃至无法有法空，四念处乃至十八不共法，一切种智亦如是。”<br>
      　　佛语诸天子：“菩萨摩诃萨，若能学是一切诸法，所谓檀波罗蜜，乃至一切种智：以是事故，当视是菩萨摩诃萨如佛。诸天子，我昔于燃灯佛时，华严城内，四衢道头，见佛闻法，即得不离檀波罗蜜行，不离尸罗波罗蜜、羼提波罗蜜、毗梨耶波罗蜜、禅波罗蜜、般若波罗蜜行；不离内空乃至无法有法空，四念处乃至八圣道分；不离四禅、四无量心、四无色定，一切三昧门、一切陀罗尼门；不离四无所畏，佛十力、四无碍智，十八不共法，大慈大悲，及余无量诸佛法行，亦无所得。是时，燃灯佛记我当来世，过一阿僧祇劫当作佛，号释迦牟尼，多陀阿伽度、阿罗诃、三藐三佛陀、鞞侈遮罗那、修伽度、路迦惫、无上士、调御丈夫、天人师、佛世尊。”<br>
      　　尔时，诸天子白佛言：“世尊，希有！是般若波罗蜜，能令诸菩萨摩诃萨得萨婆若，于色不取不舍故；于受、想、行、识不取不舍故，乃至一切种智不取不舍故。”　　<br>
      　　【论】释曰：人以欢喜之至，则三反称叹，是故诸天闻大德须菩提说般若波罗蜜，欢喜言：快哉！快哉！天王者，四天处四天王，三十三天王释提桓因，乃至诸梵天王，梵天已上更无有王。诸天，是欲界天；诸梵，是色界天；伊赊那，是大自在天王并其眷属。<br>
      　　神仙者，有二种：或天、或人。天女者，是天帝释夫人舍脂等诸天女。所以叹须菩提说深般若波罗蜜者，知其承佛神力故。若能行是般若波罗蜜，我等当视是人如佛。所以者何？尊重法故。法者，所谓深般若波罗蜜。深法者，一切法虽毕竟空，而有三乘分别。所以者何？诸法若毕竟空，更不应修集三乘功德，则堕断灭中；若修三乘功德，则是分别差降，不应是毕竟空。是般若波罗蜜，虽毕竟空而不堕断灭，虽分别有三乘亦不生著心，于二事中不取定相。是事甚深微妙，故诸天大欢喜，叹言快哉！<br>
      　　佛然其赞，更说甚深因缘，从六波罗蜜，乃至一切种智中，佛不可得，离此佛亦不可得，诸法和合因缘故有佛，无有自性。若菩萨能如是行者，当知是菩萨即是佛。即是佛者，是世界中语；如太子虽未正位，必当为王。此中佛自引本事以为证，此菩萨已得无生忍，入菩萨位，见十方诸佛。诸天闻佛广明已所赞义，解心转深，重复赞叹。以见一切法过罪故不取，有利益故不舍；又以一切法毕竟空，不生不灭故，不取、不舍。</p>
      <p>　　【经】尔时，佛观四众和合，比丘、比丘尼、优婆塞、优婆夷，及诸菩萨摩诃萨，并四天王，乃至阿迦尼吒诸天，皆会坐。普观已，佛告释提桓因：“憍尸迦，若菩萨摩诃萨，若比丘、若比丘尼、若优婆塞、若优婆夷，若诸天子、若诸天女，于是般若波罗蜜，若听、受持、亲近、读诵、为他说、正忆念，不离萨婆若心；诸天子，是人，魔若魔天不能得其便。何以故？是善男子、善女人，谛了知色空，空不能得空便，无相不能得无相便，无作不能得无作便；谛了知受、想、行、识空，空不能得空便，乃至无作不能得无作便；乃至谛了知一切种智空，空不能得空便，乃至无作不能得无作便。何以故？是诸法自性不可得，无事可得便，谁受恼者？<br>
      　　“复次，憍尸迦，是善男子、善女人，若人非人不能得其便。何以故？是善男子、善女人，一切众生中善修慈心、悲喜舍心，以无所得故。憍尸迦，是善男子、善女人终不横死。何以故？是善男子、善女人，行檀波罗蜜，于一切众生等心供给故。<br>
      　　“复次，憍尸迦，三千大千世界，四天王天、三十三天、夜摩天、兜率陀天、化乐天、他化自在天、梵天、光音天、遍净天、广果天，是诸天中有发阿耨多罗三藐三菩提心者，未闻是般若波罗蜜，未受持亲近，是诸天子今应闻、受持、亲近、读诵、正忆念，不离萨婆若心。<br>
      　　“复次，憍尸迦，诸善男子、善女人，闻是般若波罗蜜，受持、亲近、读诵、正忆念，不离萨婆若心，是诸善男子、善女人，若在空舍、若在旷野、若人住处，终不怖畏。何以故？是善男子、善女人，明于内空，以无所得故；明于外空，乃至无法有法空，以无所得故。”　　<br>
      　　【论】问曰：此中佛观四部众已，何以告释提桓因？<br>
      　　答曰：余品中多说般若波罗蜜体，今欲赞般若功德，故命释提桓因。譬如先以好宝示人，然后赞宝所能。<br>
      　　复次，普观者，欲令会中众生，各知佛顾念，则不自轻，不自轻故堪任听法，是以普观。譬如王顾眄群下，群下则欣然自庆。说功德故，应以白衣证；白衣中，释提桓因为大。说般若者，以出家人为证；出家人中，是舍利弗、须菩提等为大。<br>
      　　问曰：先言释是字，提桓因是天主，今佛何以不言释，乃命言憍尸迦？<br>
      　　答曰：昔摩伽陀国中，有婆罗门，名摩伽，姓憍尸迦，有福德大智慧，知友三十三人，共修福德，命终皆生须弥山顶第二天上。摩伽婆罗门为天主，三十二人为辅臣，以此三十三人故，名为三十三天。唤其本姓故，言憍尸迦。或言天主，或言千眼等。大人唤之，故称其姓。此中所说般若波罗蜜者，是十方诸佛所说，语言名字，书写经卷，宣传显示实相智慧。何以故？般若波罗蜜，无诸观语言相，而因语言经卷，能得此般若波罗蜜。是故以名字经卷，名为般若波罗蜜。此中略说佛意，若能闻受持般若等，当得种种功德，后当广说。欲度众生为得佛道故，供养受学般若波罗蜜；是人，魔若魔天不能得便。<br>
      　　问曰：何者是魔？何故恼菩萨？云何得便？<br>
      　　答曰：魔名自在天主，虽以福德因缘生彼，而怀诸邪见，以欲界众生是己人民，虽复死生展转，不离我界。若复上生色、无色界，还来属我；若有得外道五通，亦未出我界，皆不以为忧。若佛及菩萨出世者，化度我民，拔生死根，入无余涅槃，永不复还，空我境界，是故起恨仇嫉。又见欲界人，皆往趣佛，不来归己，失供养故，心生嫉妒，是以以佛、菩萨为怨家。<br>
      　　是菩萨入法位，得法性生身，魔虽起恶，不能坏败；若未得阿鞞跋致者，魔则种种破坏。若菩萨一心不惜身命，有方便求佛道者，十方诸佛及诸大菩萨，皆共护持，以是因缘故，能成佛道。若为菩萨而有懈怠，贪著世乐，不能专心勤求佛道，是则自欺，亦欺十方诸佛及诸菩萨。所以者何？自言‘我为一切众生故求佛道’，而行杂行，坏菩萨法；以是罪故，诸佛菩萨所不守护，魔得其便。所以者何？一切圣人已入正位，一心行道深乐涅槃。魔入邪位，爱著邪道；邪、正相违，是故憎嫉正行，狂愚自高，唤佛‘沙门瞿昙’。佛称其实名为弊魔；以相违故，名为怨家。如经说魔有四种：一者、烦恼魔，二者、五众魔，三者、死魔，四者、自在天子魔。此中以般若力故，四魔不能得便。得诸法实相，烦恼断，则坏烦恼魔，天魔亦不能得其便；入无余涅槃故，则坏五众魔及死魔。<br>
      　　云何为得便？魔及魔人来恐怖菩萨，如经中说魔作龙身，种种异形可畏之像，夜来恐怖行者；或现上妙五欲，坏乱菩萨；或转世间人心，令作大供养，行者贪著供养故，则失道德；或转人心，令轻恼菩萨，或骂或打，或伤或害，行者遭苦，或生瞋恚忧愁。如是等，魔随前人意所趣向，因而坏之，是名得便。如魔品中广说。<br>
      　　问曰：魔力甚大，肉身菩萨道力尚少，云何不得便？<br>
      　　答曰：如上说，为诸佛菩萨所护故。此中佛自说因缘：是人善修诸法空，亦不著空；不著空者，云何当得便！譬如无疮，则不受毒；无相、无作亦如是。<br>
      　　复次，一切法实观，皆是空、无相、无作相，皆是空、无相、无作相故，则无得便，亦无受便者；是故空不应得空便，无相不应得无相便，无作不应得无作便，以一相故。如火不能灭火，得水则灭，以异相故。<br>
      　　问曰：菩萨住三解脱门，则是受便处，与一切法相违故。空与有相违，无相与有相相违，无作与有作相违！<br>
      　　答曰：此经中佛自说，三解脱门无有自性。又先论议中说，于空、无相、无作中亦不著；是故虽住三解脱门，魔及魔民不得其便。<br>
      　　问曰：余处皆言菩萨摩诃萨，今何以言善男子、善女人？<br>
      　　答曰：先说实相智慧难受，以能受故，则是菩萨摩诃萨。今说供养、受持、读诵等，杂说故，摄得善男子、善女人。<br>
      　　复次，经中说女人有五碍，不得作释提桓因、梵王、魔王、转轮圣王、佛。闻是五碍不得作佛，女人心退，不能发意；或有说法者，不为女人说佛道。是故佛此间说善男子、善女人，女人可得作佛，非不转女身也。五碍者，说一身事。善男子、善女人义，先已广说。<br>
      　　人不得便者，人名若贼、若官、若怨等，欲恼乱菩萨，求索其便。<br>
      　　问曰：先说魔不得便因缘，何以但说空？今说人不得便，但说四无量心？<br>
      　　答曰：有人言：“先说魔若魔民，怨大故法亦大，故说空；怨小故法亦小，故说四无量心。”有人言：“四无量心是菩萨常行，为集诸功德故；后以般若波罗蜜空相，令除邪见，不著众生，亦不著法。是二法前后无在。”<br>
      　　复次，上魔作恐怖事甚多，不现本形，或现雷震，或作风雨，或作病痛等，是故说诸法空。今人来恶口骂詈，刀杖打斫，故用四无量心。<br>
      　　不横死者。所谓无罪而死，或寿命未尽，错投药故；或不顺药法；或无看病人；或饥渴、寒热等夭命，是名横死。菩萨从初发意来，于一切众生中，常行檀波罗蜜，应病与药，随病所须；拯济孤穷，随其所乞皆给与之；于一切众生中，悉皆平等，好心供养，亦行是般若波罗蜜；以是功德，故不横死。是中略说三功德已。<br>
      　　三千大千世界中，诸天发心，未闻般若波罗蜜者，先说善男子、善女人，应闻受持乃至正忆念，今说因缘。诸天有大功德，犹尚供养，何况于人！虽一切人天应听般若，能发无上道心者，最应深心听。所以者何？般若是佛道之本故。<br>
      　　问曰：此天发心，何以不闻般若？<br>
      　　答曰：有人言：“此天前世人中发意，今生天上，五欲覆心故不闻。”<br>
      　　复次，诸天虽发无上道心，五情利、五欲妙，染著深故，视东忘西，不能求般若。色界诸天，虽先闻法发心，以味著禅定深故，不能求般若。是故说不闻者应闻、受持。<br>
      　　复次，先说魔及魔天不能得其便，是内因缘，所谓空三昧及四无量心。今更说不得便，是外因缘，所谓佛告诸天：汝等供养受持般若，是善男子、善女人亦受持供养是般若，同事故，若魔来破，汝应守护！<br>
      　　复次，受持般若者，若在空舍住，若在旷野，若在人间住处。空舍中多诸鬼魅及以贼寇，众恶易来，故初说。除人住处及以空舍，余残山泽树林等，皆是旷野，少人行故，多诸虎、狼、师子、恶贼、鬼魅。人所住处不净故，魔及鬼神鲜来，诸难少故，是以后说。行者于三处住，无所畏惧，以二因缘故：一者、善修十八空，二者、般若波罗蜜威德故。</p>
      <p>　　【经】尔时，三千大千世界中诸四天王天，三十三天，夜摩天，兜率陀天，化乐天，他化自在天，乃至首陀婆诸天，白佛言：“世尊，是善男子、善女人，能受持般若波罗蜜，亲近、读诵、正忆念，不离萨婆若心者，我等常当守护！何以故？世尊，以菩萨摩诃萨因缘故，断三恶道，断天人贫，断诸灾患疾病饥饿。以菩萨因缘故，便有十善道出世间，四禅、四无量心、四无色定，檀波罗蜜、尸罗波罗蜜、羼提波罗蜜、毗梨耶波罗蜜、禅波罗蜜、般若波罗蜜，内空乃至无法有法空，四念处乃至一切种智。以菩萨因缘故，世间便有生刹利大姓、婆罗门大姓、居士大家，诸王及转轮圣王，四天王天乃至阿迦尼吒天。以菩萨因缘故，有须陀洹、须陀洹果，乃至阿罗汉、阿罗汉果，辟支佛、辟支佛道。以菩萨因缘故，有成就众生、净佛国土，便有诸佛出现于世，便有转法轮，知是佛宝、法宝、比丘僧宝。世尊，以是因缘故，一切世间诸天及人、阿修罗，应守护是菩萨摩诃萨！”<br>
      　　佛语释提桓因：“如是，如是。憍尸迦，以菩萨摩诃萨因缘故，断三恶道乃至三宝出现于世。以是故，诸天及人、阿修罗常应守护，供养恭敬，尊重赞叹是菩萨摩诃萨。憍尸迦，供养恭敬、尊重赞叹是菩萨摩诃萨，即是供养我。以是故，是诸菩萨摩诃萨，诸天及人、阿修罗，常应守护，供养恭敬、尊重赞叹！憍尸迦，若三千大千世界，满中声闻、辟支佛，譬如竹苇稻麻丛林；若有善男子、善女人，供养恭敬、尊重赞叹，不如供养恭敬、尊重赞叹初发心菩萨摩诃萨，不离六波罗蜜所得福德。何以故？不以声闻、辟支佛因缘故，有菩萨摩诃萨及诸佛出现于世；以有菩萨摩诃萨因缘故，有声闻、辟支佛，诸佛出现于世。以是故，憍尸迦，是诸菩萨摩诃萨，一切世间诸天及人、阿修罗常应守护，供养恭敬，尊重赞叹。”　　<br>
      　　【论】释曰：尔时，诸天白佛：我等当守护是菩萨，与我等同事故；亦以求佛道者，能自舍身乐欲，使一切众生得乐故。因菩萨断三恶道者，菩萨虽未离欲，能遮众生十不善故，断三恶道及天人贫穷、诸灾患等。行十善故，开三善道门。或有菩萨见五欲罪过，能离欲得四禅；以本愿故，起四无量心；欲离种种因缘身苦故，起四无色定；为佛道故，修六波罗蜜乃至一切种智。是法亦自行，亦教人，以是福德道法，于众生中展转相教，常在世间。今当说是诸善法果报，生刹利大姓，乃至三宝出现于世。如先义中说：今是菩萨结业生身，在因缘中，无有力势，而能说是善法，令众生修行，我等云何当不守护？譬如太子虽小，群臣百官无不奉承。佛可诸天，述而成之。若供养菩萨，即是供养佛者。般若是三世佛母，若为般若故供养菩萨，则为供养佛。<br>
      　　不如供养恭敬初发意菩萨者，问曰：二乘已证实际，是一切众生福田，何以故不如初发意菩萨？<br>
      　　答曰：以三事故不如：一者、用萨婆若心行；二者、常不离六波罗蜜等诸功德；三者、由是菩萨断三恶道，出生三乘。依二乘人，不能断三恶道、出生三乘。</p>
<div class="jwbt-box"><div class="jwbtbm"><a name=j1163-03-44><a href="1163-03.htm#MENU-top">释灭诤品第三十一（经作现灭诤品）</div></div></a></a>
<p>　　【经】尔时，释提桓因白佛言：“世尊，甚奇希有！诸菩萨摩诃萨，从般若波罗蜜，若闻、受持、亲近、读诵、为他说、正忆念时，得如是今世功德；亦成就众生，净佛国土，从一佛界至一佛界，供养诸佛，所欲供养之具随意即得，从诸佛闻法，至得阿耨多罗三藐三菩提，终不中忘；亦得家成就，母成就，生成就，眷属成就，相成就，光明成就，眼成就，耳成就，三昧成就，陀罗尼成就；是菩萨以方便力，变身如佛，从一佛国至一佛国，到无佛处，赞檀波罗蜜乃至般若波罗蜜，赞四禅、四无量心、四无色定，赞四念处乃至十八不共法；以方便力说法，以三乘法度脱众生，所谓声闻、辟支佛、佛乘。世尊，快哉希有！受是般若波罗蜜，为已总摄五波罗蜜，乃至十八不共法；亦摄须陀洹果，乃至阿罗汉果、辟支佛道、佛道，一切智、一切种智。”<br>
      　　佛告释提桓因：“如是，如是。憍尸迦，受是般若波罗蜜，为已总摄五波罗蜜，乃至一切种智。复次，憍尸迦，是般若波罗蜜，受持、亲近、读诵、为他说、正忆念，是善男子、善女人所得今世功德，汝一心谛听！”<br>
      　　释提桓因言：“唯！世尊，受教！”<br>
      　　佛告释提桓因：“憍尸迦，若有外道诸梵志，若魔、若魔民，若增上慢人，欲乖错破坏菩萨般若波罗蜜心；是诸人适生此心，即时灭去，终不从愿。何以故？憍尸迦，菩萨摩诃萨，长夜行檀波罗蜜，行尸罗、羼提、毗梨耶、禅、般若波罗蜜。以众生长夜贪诤故，菩萨悉舍内外物，安立众生于檀波罗蜜中；以众生长夜破戒故，菩萨悉舍内外法，安立众生于戒；以众生长夜斗诤故，菩萨悉舍内外法，安立众生于忍辱；以众生长夜懈怠故，菩萨悉舍内外法，安立众生于精进；以众生长夜乱心故，菩萨悉舍内外法，安立众生于禅；以众生长夜愚痴故，菩萨悉舍内外法，安立众生于般若波罗蜜。以众生长夜为爱结故流转生死，是菩萨摩诃萨以方便力，断众生爱结，安立于四禅、四无量心、四无色定，四念处乃至八圣道分，空、无相、无作三昧；安立众生于须陀洹果，乃至阿罗汉果，辟支佛道，佛道。憍尸迦，是为菩萨摩诃萨行般若波罗蜜，得现世功德。后世功德，得阿耨多罗三藐三菩提；菩萨转法轮所愿满足，入无余涅槃。憍尸迦，是为菩萨摩诃萨后世功德。<br>
      　　“复次，憍尸迦，善男子、善女人，是般若波罗蜜，若闻、受持，亲近、读诵、为他说、正忆念，其所住处，魔若魔民，若外道梵志，增上慢人，欲轻毁难问，破坏般若波罗蜜，终不能成。其人恶心转灭，功德转增，闻是般若波罗蜜故，渐以三乘道，得尽众苦。譬如，憍尸迦，有药名摩只，有蛇饥行索食，见虫欲啖，虫趣药所，药气力故，蛇不能前，即便还去。何以故？是药力能胜毒故。憍尸迦，摩只药有如是力。是善男子、善女人，是般若波罗蜜，若受持、亲近、读诵、为他人说、正忆念，若有种种斗诤起，欲来破坏者，以般若波罗蜜威力故，随所起处，即疾消灭，其人即生善心，增益功德。何以故？是般若波罗蜜，能灭诸法诤乱。何等诸法？所谓淫、怒、痴；无明乃至大苦聚；诸盖、结、使、缠；我见、人见，众生见，断见、常见，垢见、净见，有见、无见：如是一切诸见；悭贪、犯戒，瞋恚、懈怠，乱意、无智；常想、乐想、净想、我想，如是等爱行。著色，著受、想、行、识；著檀波罗蜜、尸罗波罗蜜、羼提波罗蜜、毗梨耶波罗蜜、禅波罗蜜、般若波罗蜜；著内空、外空、内外空，乃至无法有法空；著四念处，乃至十八不共法；著一切智、一切种智；著涅槃。是一切法诤乱，尽能消灭，不令增长。”　　<br>
      　　【论】释曰：闻者，若从佛，若菩萨，若余说法人边，闻般若波罗蜜，是十方三世诸佛法宝藏。闻已，用信力故受；念力故持；得气味故，常来承奉、咨受故亲近；亲近已，或看文，或口受，故言读；为常得不忘故诵；宣传未闻，故言为他说；圣人经书、直说难了故解义；观诸佛法不可思议，有大悲于众生故说法；不以邪见戏论求佛法，如佛意旨不著故，说法亦不著；除四颠倒等诸邪忆念故，住四念处正忆念中。但为得道故，不为戏论，名为正忆念。正忆念是一切善法之根本，修习行者初入，名为正忆念；常行得禅定故，名为修。今世功德者，如先说义。今释提桓因更说今世功德，所谓教化众生，乃至令众生得三乘。先说般若波罗蜜摄三乘，今解其义，是故言般若波罗蜜中摄五波罗蜜，乃至一切种智。佛可其所说者，欲令人信故。所得今世功德，汝一心谛听者，上略说今世功德，佛今欲广说其事，难信持故，言一心谛听。<br>
      　　复次，因小果大，难信故言一心谛听。帝释虽信受，人不知故，言：唯！世尊，是般若波罗蜜，虽不可破坏，而宣示实相语言可破，语言破故，信心未定者亦可破，是故说：若外道、梵志等来，欲破坏般若波罗蜜。梵志者，是一切出家外道，若有承用其法者，亦名梵志。梵志爱著其法，闻实相空法，不信故欲坏。魔若魔民，如先说。增上慢人者，是佛弟子，得禅定未得圣道，自谓已得。是人闻无须陀洹，乃至无阿罗汉，无道无涅槃，便发增上慢，生忿怒心，欲破是实相空法。是般若波罗蜜神力故，令彼恶心即时灭去，终不成愿。如人以手障矛，但自伤其手，矛无所损。何以故？菩萨于内外法不著；众生从无始世界来，常著内外法故起斗诤。菩萨舍内外著处，自安立六波罗蜜；教化众生，令舍内外斗法，安立众生于六波罗蜜。是无量世修集福德力，斗诤根尽故，虽有斗乱事来，不能得便。譬如毒蛇欲食虾蟆，常随逐之，虾蟆到摩只药所，蛇闻药气，毒即消歇。是坏法恶人，亦复如是，欲坏行般若波罗蜜人，常随逐之，以般若力势故，瞋恚、邪见之毒，即时消灭。有降伏得道者，有作弟子者，有复道还去者。是般若波罗蜜，能破无明等诸结使，灭诸断常邪见等，能灭著五众乃至涅槃，何况瞋恚、嫉妒、斗乱之事而不能灭！</p>
      <p>　　【经】“复次，憍尸迦，三千大千世界中，诸四天王，诸释提桓因，诸梵天王，乃至阿迦尼吒天，常守护是善男子、善女人，能受持、供养、读诵、为他说、正忆念般若波罗蜜者。十方现在诸佛，亦共拥护是善男子、善女人，能闻、受持、供养、读诵、为他说、正忆念般若波罗蜜者。<br>
      　　“是善男子、善女人，不善法灭，善法转增，所谓檀波罗蜜转增，以无所得故；乃至般若波罗蜜转增，以无所得故；内空转增，乃至无法有法空转增，以无所得故；四念处乃至十八不共法转增，以无所得故；诸三昧门、诸陀罗尼门，一切智、一切种智转增，以无所得故。是善男子、善女人所说，人皆信受，亲友坚固。不说无益之语，不为瞋恚所覆，不为憍慢、悭贪、嫉妒所覆。是人自不杀生，教人不杀，赞不杀生法，亦欢喜赞叹不杀生者。自远离不与取，亦教人远离不与取，赞远离不与取法，亦欢喜赞叹远离不与取者。自不邪淫，教人不邪淫，赞不邪淫法，亦欢喜赞叹不邪淫者。自不妄语，教人不妄语，赞不妄语法，亦欢喜赞叹不妄语者。两舌、恶口、无利益语，亦如是。自不贪，教人不贪，赞不贪法，亦欢喜赞叹不贪者。不瞋恼、不邪见，亦如是。自行檀波罗蜜，教人行檀波罗蜜，赞行檀波罗蜜法，亦欢喜赞叹行檀波罗蜜者。自行尸罗波罗蜜，教人行尸罗波罗蜜，赞尸罗波罗蜜，亦欢喜赞叹行尸罗波罗蜜者。自行羼提波罗蜜，教人行羼提波罗蜜，赞羼提波罗蜜，亦欢喜赞叹行羼提波罗蜜者。自行毗梨耶波罗蜜，教人行毗梨耶波罗蜜，赞毗梨耶波罗蜜，亦欢喜赞叹行毗梨耶波罗蜜者。自行禅波罗蜜，教人行禅波罗蜜，赞禅波罗蜜，亦欢喜赞叹行禅波罗蜜者。自行般若波罗蜜，教人行般若波罗蜜，赞般若波罗蜜，亦欢喜赞叹行般若波罗蜜者。自修内空，教人修内空，赞内空，亦欢喜赞叹修内空者。乃至自修无法有法空，教人修无法有法空，赞无法有法空，亦欢喜赞叹修无法有法空者。自入一切三昧中，教人入一切三昧中，赞一切三昧，亦欢喜赞叹行一切三昧者。自得陀罗尼，教人得陀罗尼，赞陀罗尼，亦欢喜赞叹得陀罗尼者。自入初禅，教人入初禅，赞初禅，亦欢喜赞叹入初禅者。二禅、三禅、四禅亦如是。自入慈心中，教人入慈心中，赞入慈心法，亦欢喜赞叹入慈心者。悲、喜、舍心亦如是。自入无边空处，教人入无边空处，赞无边空处，亦欢喜赞叹入无边空处者。无边识处、无所有处、非有想非无想处亦如是。自修四念处，教人修四念处，赞修四念处法，亦欢喜赞叹修四念处者。四正勤、四如意足、五根、五力、七觉分、八圣道分亦如是。自修空、无相、无作三昧，教人修空、无相、无作三昧，赞空、无相、无作三昧法，亦欢喜赞叹修空、无相、无作三昧者。自入八解脱中，教人入八解脱，赞八解脱，亦欢喜赞叹入八解脱者。自入九次第定中，教人入九次第定，赞入九次第定法，亦欢喜赞叹入九次第定者。自修佛十力、四无所畏、四无碍智、大慈大悲、十八不共法亦如是。自行不谬错法、自行常舍法，教人行不谬错法、常舍法，赞行不谬错法、常舍法，亦欢喜赞叹行不谬错法、常舍法者。自得一切种智，教人得一切种智，赞一切种智法，亦欢喜赞叹得一切种智者。<br>
      　　“是菩萨摩诃萨行六波罗蜜时，所有布施与众生共已，回向阿耨多罗三藐三菩提，以无所得故。所有持戒、忍辱、精进、禅定、智慧，与众生共已，回向阿耨多罗三藐三菩提，亦以无所得故。是善男子、善女人如是行六波罗蜜时，作是念：‘我若不布施，当生贫穷家，不能成就众生，净佛世界，亦不能得一切种智。我若不持戒，当生三恶道中，尚不得人身，何况能成就众生，净佛世界，得一切种智？我若不修忍辱，则当诸根毁坏，色不具足，不能得菩萨具足色身，众生见者必至阿耨多罗三藐三菩提，亦不能得以具足色身成就众生，净佛世界，得一切种智。我若懈怠，不能得菩萨道，亦不能得成就众生，净佛世界，得一切种智。我若乱心，不能得生诸禅定，不能以此禅定成就众生，净佛世界，得一切种智。我若无智，不能得方便智，以方便智过声闻、辟支佛地，成就众生，净佛世界，得一切种智。’是菩萨复作是思惟：‘我不应随悭贪故不具足檀波罗蜜，不应随犯戒故不具足尸罗波罗蜜，不应随瞋恚故不具足羼提波罗蜜，不应随懈怠故不具足毗梨耶波罗蜜，不应随乱意故不具足禅波罗蜜，不应随痴心故不具足般若波罗蜜。若不具足檀波罗蜜，尸罗波罗蜜、羼提波罗蜜、毗梨耶波罗蜜、禅波罗蜜、般若波罗蜜，我终不能出到一切种智。’如是善男子、善女人，是般若波罗蜜受持、亲近、读诵、为他说、正忆念，亦不离萨婆若心，得是今世、后世功德。”<br>
      　　释提桓因白佛言：“世尊，希有！是菩萨摩诃萨般若波罗蜜，为回向萨婆若故，亦为不高心故？”<br>
      　　佛告释提桓因：“憍尸迦，云何菩萨摩诃萨般若波罗蜜，为回向萨婆若心故，亦为不高心故。”<br>
      　　释提桓因白佛言：“世尊，菩萨摩诃萨若行世间檀波罗蜜，布施诸佛、辟支佛、声闻，及诸贫穷、乞丐、行路人，是菩萨无方便故生高心。若行世间尸罗波罗蜜，言‘我行尸罗波罗蜜’、‘我能具足尸罗波罗蜜’，无方便故生高心。言‘我行羼提波罗蜜、毗梨耶波罗蜜、禅波罗蜜’、‘我行般若波罗蜜，我修般若波罗蜜’，以是世间般若波罗蜜，无方便故生高心。世尊，菩萨修世间四念处时，自念言：‘我修四念处，我具足四念处。’无方便力故生高心。‘我修四正勤、四如意足、五根、五力、七觉分、八圣道分。’自念言：‘我修空、无相、无作三昧；我修一切三昧门，当得一切陀罗尼门；我修佛十力、四无所畏、十八不共法；我当成就众生，我当净佛世界，我当得一切种智。’著吾我无方便力故生高心。世尊，如是菩萨摩诃萨行世间善法，著吾我故生高心。世尊，若菩萨摩诃萨行出世间檀波罗蜜，不得施者，不得受者，不得施物；如是菩萨摩诃萨行出世间檀波罗蜜，为回向萨婆若故，亦不生高心。行尸罗波罗蜜，尸罗不可得；行羼提波罗蜜，羼提不可得；行毗梨耶波罗蜜，毗梨耶不可得；行禅波罗蜜，禅不可得；行般若波罗蜜，般若不可得。修四念处，四念处不可得；乃至修十八不共法，十八不共法不可得；修大慈大悲，大慈大悲不可得；乃至修一切种智，一切种智不可得。世尊，如是菩萨摩诃萨般若波罗蜜，为回向萨婆若故，亦为不生高心故。”　　<br>
      　　【论】问曰：先已说魔若魔民等三种人欲破坏般若，今何以故重说？<br>
      　　答曰：佛先说三种人来求便恐怖，欲令愁恼中来者，不为恼人，但欲破毁般若波罗蜜，不随其愿，不能得破。后来三种人，虽欲生心破坏即时灭去。<br>
      　　所语人皆信受者，是菩萨常令不善法断灭，善法转增，所谓檀波罗蜜，乃至一切种智。是人修集福德、智慧故，成大威德，设使妄语，人皆信受，何况实语！<br>
      　　亲友坚固者，是人于一切众生中，深有慈悲心，何况亲友于我有益；是菩萨爱教佛道，知身口无常故，不说无益之言。以善法增长故，瞋恚等烦恼不能覆心。行者作是念：结使虽起，智慧思惟，不令覆心。结使若起，今世不善，后世不善，妨于佛道！设使心起结使，不起口业；设口业起，不成身业；设身业起，不至大恶，如凡夫人也。是菩萨虽复卑陋鄙贱，以行胜法故，得在胜人数中，是今世功德。是人深乐善法故，能于善法四种正行求；二乘人不能具足四行，以不深乐善法故。所谓自不杀生，慈悲一切；深自利故，亦不教他；慈是一切贤圣法故，常赞叹；是菩萨常欲令人得乐故，见有不杀者，欢喜爱乐。乃至一切种智亦如是。上四种行广说，今略说功德，总摄入六波罗蜜中，所得果报与众生共之。是菩萨未入正位，诸烦恼未尽故，或时起悭等诸烦恼，尔时应作是思惟，谏喻其心：若不布施，我自失四事功德，所谓后身生贫穷，贫穷故自不能利益，何能利他？若不利他，则不能成就众生；不能成就众生，亦不能净佛世界。何以故？以众生净故，世界清净。若不具足是等众事，云何当得一切种智？以要言之，无方便者虽行六波罗蜜，内不能离我心，外取诸法相，所谓我是施者，彼是受者，是布施物，是因缘故，不能到佛道！与此相违，是有方便。<br>
      　　问曰：若世间波罗蜜等，非是正道，是般若波罗蜜中，佛何以说？<br>
      　　答曰：此是行者初门，与正道相似故；先行相似法，后得真道。</p>
<div class="jwbt-box"><div class="jwbt"><a name=j1163-03-45><a href="1163-03.htm#MENU-top">大智度论卷第五十七</div></a></a>
<div class="jwbtbm"><a name=j1163-03-46><a href="1163-03.htm#MENU-top">释大明品第三十二（经作宝塔大明品）</div></div></a></a>
<p>　　【经】尔时，佛告释提桓因：“若有善男子、善女人，闻是深般若波罗蜜，受持、亲近、读诵、正忆念，不离萨婆若心，两阵战时，是善男子、善女人，诵般若波罗蜜故，入军阵中终不失命，刀箭不伤。何以故？是善男子、善女人，长夜行六波罗蜜，自除淫欲刀箭，亦除他人淫欲刀箭；自除瞋恚刀箭，亦除他人瞋恚刀箭；自除愚痴刀箭，亦除他人愚痴刀箭；自除邪见刀箭，亦除他人邪见刀箭；自除缠垢刀箭，亦除他人缠垢刀箭；自除诸结使刀箭，亦除他人结使刀箭。憍尸迦，以是因缘，是善男子、善女人，不为刀箭所伤。<br>
      　　“复次，憍尸迦，是善男子、善女人，闻是深般若波罗蜜，受持、亲近、读诵、正忆念，不离萨婆若心，若以毒药熏，若以蛊道，若以火坑，若以深水，若欲刀杀，若与毒，如是众恶皆不能伤。何以故？是般若波罗蜜，是大明咒，是无上咒。若善男子、善女人，于明咒中学，自不恼身，亦不恼他，亦不两恼。何以故？是善男子、善女人，不得我，不得众生，不得寿命，乃至知者、见者皆不可得；不得色、受、想、行、识，乃至一切种智亦不可得。以不可得故，不自恼身，亦不恼他，亦不两恼。学是大明咒故，得阿耨多罗三藐三菩提，观一切众生心，随意说法。何以故？过去诸佛学是大明咒，得阿耨多罗三藐三菩提；当来诸佛学是大明咒，当得阿耨多罗三藐三菩提；今现在诸佛学是大明咒，得阿耨多罗三藐三菩提。<br>
      　　“复次，憍尸迦，般若波罗蜜，若有但书写经卷，于舍供养，不受、不读、不诵、不说，不正忆念，是处若人、若非人，不能得其便。何以故？是般若波罗蜜，为三千大千世界中，四天王诸天，乃至阿迦尼吒诸天子，及十方无量阿僧祇世界中诸四天王天，乃至阿迦尼吒诸天等所守护故。是般若波罗蜜所止处，诸天皆来供养恭敬，尊重赞叹，礼拜已去。是善男子、善女人，般若波罗蜜但书写于舍供养，不受、不读，不诵、不说，不正忆念，今世得如是功德。譬如若人、若畜生，来入菩提树下；诸边内外，设人非人来，不能得其便。何以故？是处，过去诸佛于中得阿耨多罗三藐三菩提，未来诸佛、现在诸佛，亦于中得阿耨多罗三藐三菩提。得佛已，施一切众生无恐无畏，令无量阿僧祇众生受天上人中福乐，亦令无量阿僧祇众生得须陀洹果，乃至得阿耨多罗三藐三菩提。般若波罗蜜力故，是处得恭敬礼拜，华香、缨络、捣香、泽香、幢盖、妓乐供养。”<br>
      　　【论】问曰：现有受持、读诵，入于军阵，为刀兵所伤，或至失命。又佛说业因缘，非空非海中，无有得免者。是中佛何以故言读诵般若者，入军阵中兵刃不伤，亦不失命？<br>
      　　答曰：有二种业因缘：一者、必应受报，二者、不必受报。为必应受报故，法句中如是说；此中为不必受报故，说读诵般若，兵刃不伤。譬如大逆重罪应死之人，虽有强力、财宝，不可得免；有人罪虽入死科，理在可救，用力势、财物，便得济命，不救则死。善男子亦如是，若无必受报罪，虽有死事来，至诵读般若波罗蜜，则得济度；若不读诵，则不免死，是故不得言般若波罗蜜无有力势。<br>
      　　复次，善男子、善女人，若远离恶法，调伏其心，烦恼折减，一心直信善法，无有疑悔；从久远已来，修集福德智慧，于一切众生有慈悲心，教化众生，除去恶心。如是善男子，刀兵不伤，命不中断。如佛自说因缘：长夜行六波罗蜜，除己身及他三毒刀箭。五波罗蜜是福德，般若波罗蜜是智慧，已广集此二事故，不中失命。毒药、水火等，亦如是。<br>
      　　复次，如外道神仙咒术力故，入水不溺，入火不热，毒虫不螫，何况般若波罗蜜，是十力诸佛所因成就咒术！<br>
      　　问曰：如上所说，是事可信。今此中不能受持、读诵、念般若等，但书写、供养，云何得是功德？<br>
      　　答曰：是人所得功德，亦同于上。何以故？有人先已闻师说般若义，深入爱乐，然不识文字，违离师教，不能读诵；而不惜财宝，雇人书写，尽心种种供养，意与读诵者同，故亦得功德。人不能得便者，诸天守护，是事难信，故佛以菩提树为喻。佛以般若力故，于菩提树下成无上道，无上道力势故，其处犹有威德，众生入中，众恶不得其便，何况般若波罗蜜是诸佛之母，善男子尽心供养而无功德？</p>
      <p>　　【经】释提桓因白佛言：“世尊，善男子、善女人，书写般若波罗蜜，华香、缨络乃至妓乐供养。若有人，佛般涅槃后，若供养舍利，若起塔供养，恭敬尊重赞叹，华香、缨络乃至妓乐供养，是二何者得福多？”<br>
      　　佛告释提桓因：“我还问汝，随汝意答我。于汝意云何？如佛得一切种智，及得是身，从何道学，得是一切种智、得是身？”<br>
      　　释提桓因白佛言：“佛从般若波罗蜜中学，得一切种智及相好身。”<br>
      　　佛告释提桓因：“如是，如是。憍尸迦，从般若波罗蜜中学，得一切种智。憍尸迦，不以是身名为佛，得一切种智故名为佛。憍尸迦，是佛一切种智，从般若波罗蜜中生。以是故，憍尸迦，是佛身，一切种智所依处，佛因是身得一切种智。善男子当作是思惟：是身，一切种智所依处，是故我涅槃后舍利，当得供养。<br>
      　　“复次，憍尸迦，善男子、善女人，若闻是般若波罗蜜，书写、受持、亲近、读诵、正忆念，华香、缨络、捣香、泽香、幢盖、妓乐，恭敬供养，尊重赞叹，是善男子、善女人，则为供养一切种智。以是故，憍尸迦，若有善男子、善女人，书是般若波罗蜜，若受持、亲近、读诵、说、正忆念，供养恭敬，尊重赞叹，华香、缨络乃至妓乐；若复有善男子、善女人，佛涅槃后，供养舍利，起塔恭敬，尊重赞叹，华香乃至妓乐；若有善男子、善女人，是般若波罗蜜，书持供养恭敬，尊重赞叹，华香、缨络乃至妓乐，是人得福多！何以故？是般若波罗蜜中，生五波罗蜜，生内空乃至无法有法空；四念处乃至十八不共法，一切三昧，一切禅定，一切陀罗尼，皆从般若波罗蜜中生；成就众生，净佛世界，皆从般若波罗蜜中生；菩萨家成就，色成就，资生之物成就，眷属成就，大慈大悲成就，皆从般若波罗蜜中生；刹利大姓、婆罗门大姓、居士大家，皆从是般若波罗蜜中生；四天王天，乃至阿迦尼吒天，须陀洹乃至阿罗汉、辟支佛、诸菩萨摩诃萨、诸佛，诸佛一切种智，皆从是般若波罗蜜生。”<br>
      　　尔时，释提桓因白佛言：“世尊，阎浮提人不供养般若波罗蜜，不恭敬、不尊重、不赞叹，为不知供养多所利益耶？”<br>
      　　佛告释提桓因：“憍尸迦，于汝意云何？阎浮提中几所人信佛不坏？信法、信僧不坏？几所人于佛无疑？于法、于僧无疑？几所人于佛决了？于法、于僧决了？”<br>
      　　释提桓因白佛言：“世尊，阎浮提人于佛、法、僧不坏信少，于佛、法、僧无疑、决了亦少。”<br>
      　　“憍尸迦，于汝意云何？阎浮提几所人得三十七品、三解脱门、八解脱、九次第定、四无碍智、六神通？阎浮提几所人断三结故，得须陀洹道？几所人断三结，亦淫瞋痴薄故，得斯陀含道？几所人断五下分结，得阿那含道？几所人断五上分结，得阿罗汉？阎浮提几所人求辟支佛？几所人发阿耨多罗三藐三菩提心？”<br>
      　　释提桓因白佛言：“世尊，阎浮提中少所人得三十七品，乃至少所人发阿耨多罗三藐三菩提心。”<br>
      　　佛告释提桓因：“如是，如是。憍尸迦，少所人信佛不坏，信法不坏，信僧不坏；少所人于佛无疑，于法无疑，于僧无疑；少所人于佛决了，于法决了，于僧决了。憍尸迦，亦少所人得三十七品、三解脱门、八解脱、九次第定、四无碍智、六神通。憍尸迦，亦少所人断三结得须陀洹，断三结亦淫瞋痴薄得斯陀含，断五下分结得阿那含，断五上分结得阿罗汉，少所人求辟支佛。于是中亦少所人发阿耨多罗三藐三菩提心，于发心中亦少所人行菩萨道。何以故？是众生前世不见佛，不闻法，不供养比丘僧；不布施，不持戒，不忍辱，不精进，不禅定，无智慧；不闻内空、外空乃至无法有法空；亦不闻不修四念处乃至十八不共法；亦不闻不修诸三昧门、陀罗尼门；亦不闻不修一切智、一切种智。憍尸迦，以是因缘故，当知少所众生信佛不坏，信法不坏，信僧不坏，乃至少所众生求辟支佛道，于是中少所众生发阿耨多罗三藐三菩提心，于发心中少所众生行菩萨道，于是中亦少所众生得阿耨多罗三藐三菩提。”<br>
      　　“憍尸迦，我以佛眼见东方无量阿僧祇众生发心，行阿耨多罗三藐三菩提心，行菩萨道；是众生远离般若波罗蜜方便力故，若一若二，住阿鞞跋致地，多堕声闻、辟支佛地。南西北方、四维、上、下，亦如是。以是故，憍尸迦，善男子、善女人，发心求阿耨多罗三藐三菩提者，应闻般若波罗蜜，应受持、亲近、读诵、说、正忆念。受持、亲近、读诵、说、正忆念已，应书经卷，恭敬供养，尊重赞叹，香华、缨络乃至妓乐。诸余善法，入般若波罗蜜中者，亦应闻、受持乃至正忆念。何等是诸余善法？所谓檀波罗蜜、尸罗波罗蜜、羼提波罗蜜、毗梨耶波罗蜜、禅波罗蜜；内空、外空乃至无法有法空；诸三昧门、诸陀罗尼门；四念处乃至十八不共法，大慈大悲。如是等无量诸善法，皆入般若波罗蜜中，是亦应闻、受持乃至正忆念。何以故？是善男子、善女人，当如是念：佛本为菩萨时，如是行，如是学，所谓般若波罗蜜、禅波罗蜜、毗梨耶波罗蜜、羼提波罗蜜、尸罗波罗蜜、檀波罗蜜；内空乃至无法有法空；诸三昧门、诸陀罗尼门；四念处，乃至十八不共法，大慈大悲。如是等无量佛法，我等亦应随学。何以故？般若波罗蜜，是我等所尊；禅波罗蜜乃至无量诸余善法，亦是我等所尊。此是诸佛法印，诸辟支佛、阿罗汉、阿那含、斯陀含、须陀洹法印。诸佛学是般若波罗蜜，乃至一切种智，得度彼岸。诸辟支佛、阿罗汉、阿那含、斯陀含、须陀洹，亦学是般若波罗蜜，乃至一切种智，得度彼岸。以是故，憍尸迦，善男子、善女人，若佛在世，若般涅槃后，应依止般若波罗蜜；禅波罗蜜、毗梨耶波罗蜜、羼提波罗蜜、尸罗波罗蜜、檀波罗蜜乃至一切种智，亦应依止。何以故？是般若波罗蜜乃至一切种智，是诸声闻、辟支佛、菩萨摩诃萨，及一切世间天、人、阿修罗所可依止。”　　<br>
      　　【论】问曰：佛已种种赞般若功德，今释提桓因何故以舍利校般若功德多少？<br>
      　　答曰：信根多者，喜供养舍利；慧根多者，好读诵经法。是故问：有人书经供养，有人供养舍利，何所为多。华香、缨络等义，如先说。于汝意云何者，四事问中，此是反问答，是故佛即是反问释提桓因；或有人供养舍利得福德多，或有人供养般若波罗蜜得福德亦多，随人心故，佛不得一定答，是故反问。从般若波罗蜜中生五波罗蜜者，后品中佛自说：无方便智慧布施回向，不名檀波罗蜜。十八空即是智慧，智慧因缘故，生四念处，乃至一切种智；虽非尽是智慧，以性同故，以智慧为主，是故言从般若生。行般若波罗蜜，得诸法实相，于布施、持戒等通达；若不得般若实相，不能通达布施、持戒。何以故？若一切法空，则无罪无福，何用布施、持戒？若诸法实有，不应从因缘生，先已有故。若众生是常，则譬如虚空，亦无死者；若无常，神则随身灭，亦无后世罪福。若无众生，何有杀罪？如是亦无不杀生戒等。若得是般若波罗蜜实相法，则不堕有无二边，用中道通达布施、持戒等；以此布施、持戒等果报故，有刹利大姓乃至诸佛。<br>
      　　问曰：阎浮提人多贪利福德，何以不供养般若波罗蜜？<br>
      　　答曰：智人少故，不知供养般若，无咎；譬如金宝，盲者不识。以阎浮提人，但信三宝者少，何况知而能行？佛欲令释提桓因自说，故反问有几许人于三尊得不坏信等。<br>
      　　问曰：不坏信、无疑、决了，有何差别？<br>
      　　答曰：有人言：“无有差别，佛庄严种种说，开悟人心故。”有人言：“于三宝中得不坏信，何以知之？以无疑故。何以知无疑？以决了故。”<br>
      　　问曰：无疑、决了有何异？<br>
      　　答曰：初信三宝故是无疑，智慧究竟故决了；譬如渡水，初入是无疑，出彼岸是决了。三分圣戒力故信不坏，四分力故是无疑，正见分力故是决了。<br>
      　　复次，见谛道中是不坏信，思惟道中是无疑，无学道中是决了。如是等种种分别是三事。得何果报？从三十七品至六神通，是有为果；三结尽乃至烦恼及习尽，是无为果；得如是等果报。释提桓因有报生知他心，亦曾以天耳闻诸道差别，又以是大菩萨利根，入观众生心三昧故，得知诸道差别，是故答佛深信者少。从须陀洹乃至初发心求佛道转少，转少故不知供养般若。何以故少？前世生死中，不闻三宝名，乃至不闻一切种智名。佛欲证上事故，说我今以佛眼观十方无量阿僧祇众生发无上道，离般若方便力故，若一若二住阿鞞跋致地。诸余善法入般若波罗蜜者，是诸余经，所谓法华经、密迹经等。十二部经中义同般若者，虽不名为般若波罗蜜经，然义理即同般若波罗蜜。<br>
      　　问曰：云何须陀洹亦学般若波罗蜜，乃至一切种智得到彼岸？<br>
      　　答曰：此中六波罗蜜，三解脱门、三十七品等，乃至一切种智，此非独菩萨法，三乘共有，各随分学。</p>
      <p>　　【经】“憍尸迦，若有善男子、善女人，佛般涅槃后，为供养佛故，作七宝塔，高一由旬。天香、天华、天缨络，天捣香、天泽香，天衣、天幢盖，天妓乐，供养恭敬，尊重赞叹。憍尸迦，于汝意云何？是善男子、善女人，从是因缘得福多不？”<br>
      　　释提桓因言：“甚多！甚多！”<br>
      　　佛言：“不如是善男子、善女人，闻是般若波罗蜜，书写、受持、亲近、正忆念，不离萨婆若心；亦恭敬尊重赞叹，若华香、缨络、捣香、泽香、幢盖、妓乐供养，是善男子、善女人福德多。”<br>
      　　佛告憍尸迦：“置一七宝塔；若善男子、善女人供养佛故，佛般涅槃后，起七宝塔，满阎浮提，皆高一由旬，恭敬尊重赞叹，华香、缨络，幢盖、妓乐供养。憍尸迦，于汝意云何？是善男子、善女人，得福多不？”<br>
      　　释提桓因言：“世尊，其福甚多！”<br>
      　　佛言：“不如是善男子、善女人，如前供养般若波罗蜜，其福甚多。憍尸迦，复置一阎浮提满中七宝塔；有善男子、善女人，供养佛故，佛般涅槃后，起七宝塔，满四天下，皆高一由旬，供养如前。憍尸迦，于汝意云何？是善男子、善女人，其福多不？”<br>
      　　释提桓因言：“世尊，甚多！甚多！”<br>
      　　佛言：“不如是善男子、善女人，书持般若波罗蜜，恭敬尊重赞叹，华香乃至妓乐供养，其福甚多。憍尸迦，复置四天下满中七宝塔；若有善男子、善女人，供养佛故，佛般涅槃后，起七宝塔，满小千世界，皆高一由旬，供养如前。憍尸迦，于汝意云何？是善男子、善女人，其福多不？”<br>
      　　释提桓因言：“甚多！”<br>
      　　佛言：“不如是善男子、善女人，书是般若波罗蜜，受持恭敬，尊重赞叹，华香乃至妓乐供养，其福甚多。憍尸迦，复置小千世界满中起七宝塔；若有善男子、善女人，供养佛故，佛般涅槃后，起七宝塔，满二千中世界，皆高一由旬，供养如前，故不如供养般若波罗蜜，其福甚多。复置二千中世界七宝塔；若善男子、善女人，供养佛故，佛般涅槃后，起七宝塔，满三千大千世界，皆高一由旬，尽形寿供养，天华、天香、天缨络，乃至天妓乐。于汝意云何？是善男子、善女人得福多不？”<br>
      　　释提桓因言：“世尊，甚多！甚多！”<br>
      　　佛言：“不如是善男子、善女人，书持是般若波罗蜜，恭敬尊重赞叹，华香乃至妓乐供养，其福甚多。复置三千大千世界中七宝塔；若三千大千世界中众生，一一众生供养佛故，佛般涅槃后，各起七宝塔，恭敬尊重赞叹，华香乃至妓乐供养。若有善男子、善女人书持般若波罗蜜，乃至正忆念，不离萨婆若心，亦恭敬尊重赞叹，华香、缨络乃至妓乐供养，是人得福甚多。”<br>
      　　释提桓因白佛言：“如是，如是。世尊，是人供养恭敬，尊重赞叹是般若波罗蜜，则为供养过去、未来、现在佛！世尊，若十方如恒河沙等世界中众生，一一众生供养佛故，佛般涅槃后，各起七宝塔，高一由旬，是人若一劫，若减一劫，恭敬尊重赞叹，华香乃至妓乐供养。世尊，是善男子、善女人得福多不？”<br>
      　　佛言：“甚多！”<br>
      　　释提桓因言：“有善男子、善女人，书持是般若波罗蜜，乃至正忆念，亦恭敬尊重赞叹，华香乃至妓乐供养，其福大多！何以故？世尊，一切善法皆入般若波罗蜜中，所谓十善道，四禅、四无量心、四无色定，三十七品，三解脱门——空、无相、无作，四谛——苦谛、集谛、灭谛、道谛，六神通、八解脱、九次第定，檀波罗蜜、尸罗波罗蜜、羼提波罗蜜、毗梨耶波罗蜜、禅波罗蜜、般若波罗蜜，内空乃至无法有法空，诸三昧门、陀罗尼门，佛十力、四无所畏、四无碍智、大慈大悲、十八不共法，一切智、道种智、一切种智。世尊，是名一切诸佛法印，是法中一切声闻及辟支佛，过去、未来、现在诸佛，学是法得度彼岸。”　　<br>
      　　【论】释曰：般若波罗蜜，若闻、受持、读诵等，有无量功德。更欲说故，以现事譬喻证之：人见土塔高大，即时生心，谓是塔主福德极大；何况七宝起塔，高一由旬！是故佛以塔为喻。<br>
      　　问曰：是塔为实为假？<br>
      　　答曰：佛欲使人解知分别福德多少故，作是譬喻，不应问其虚实！有人言：“有实、有假。”如迦葉佛般涅槃后，有国王名吉梨姞，尔时，人寿二万岁；是王为供养舍利故，起七宝塔，高五十里。又过去世有转轮王，名德主，一日起五百塔，高五十由旬。此言满三千大千世界，是事假喻。有人言：“皆是实有。”如小国王随力起七宝塔；大王能起一由旬七宝塔，或过一由旬；小转轮王能起七宝塔满四天下；大转轮王能起七宝塔过四天下；梵天王主三千大千世界，是佛弟子，能心生变化，起塔高至梵天，满三千大千世界。或有菩萨得陀罗尼门、诸三昧门，深行六波罗蜜故，佛灭度后，能起七宝塔满三千大千世界。满者，举其多故，不言间不容间。后言一一众生者，施主多故福德多。佛是中自说得福因缘：十善道乃至一切种智，皆摄在般若波罗蜜中；和合是法，名为般若波罗蜜。是般若中，但出生佛，尚当供养，何况出生三乘及人天中乐，皆因般若波罗蜜有而不供养？舍利是无记法，是诸善法所依止处故，后乃能与人果报；行般若波罗蜜，即时得果，后亦得报。</p>
<div class="jwbt-box"><div class="jwbtbm"><a name=j1163-03-47><a href="1163-03.htm#MENU-top">释述诚品第三十三</div></div></a></a>
<p>　　【经】尔时，佛告释提桓因：“如是，如是。憍尸迦，是诸善男子、善女人，书是般若波罗蜜，持经卷受学，亲近、读诵、说、正忆念，加复供养华香、缨络、捣香、泽香、幢盖、妓乐，当得无量无数、不可思议、不可称量、无边福德！何以故？诸佛一切智、一切种智，皆从般若波罗蜜中生。诸菩萨摩诃萨禅波罗蜜、毗梨耶波罗蜜、羼提波罗蜜、尸罗波罗蜜、檀波罗蜜，皆从般若波罗蜜中生。内空乃至无法有法空，四念处乃至十八不共法，皆从般若波罗蜜中生。诸佛五眼，皆从般若波罗蜜中生。成就众生、净佛世界，道种智，一切种智诸佛法，皆从般若波罗蜜中生。声闻乘、辟支佛乘、佛乘，皆从般若波罗蜜中生。以是故，憍尸迦，善男子、善女人，书是般若波罗蜜，受持经卷，亲近、读诵、说、正忆念，加复供养华香乃至妓乐，过出前供养七宝塔，百分、千分、千亿万分，乃至算数譬喻所不能及！何以故？憍尸迦，若般若波罗蜜在于世者，佛宝、法宝、比丘僧宝，亦终不灭。若般若波罗蜜在于世者，十善道，四禅、四无量心、四无色定，檀波罗蜜乃至般若波罗蜜，四念处乃至十八不共法，一切智、一切种智，皆现于世。若般若波罗蜜在于世者，世间便有刹利大姓、婆罗门大姓、居士大家；四天王天，乃至阿迦尼吒诸天；须陀洹果乃至阿罗汉果、辟支佛道，菩萨摩诃萨，无上佛道，转法轮，成就众生、净佛世界。”　　<br>
      　　【论】释曰：上帝释答佛，言供养般若，福德甚多。更有大天，以帝释非一切智人故，所说或错，是以佛印可所说，言：如是，如是。<br>
      　　问曰：若般若波罗蜜相，一切诸观灭，语言道断，不生不灭，如虚空相；今何以说般若在世者，三宝不灭？<br>
      　　答曰：般若波罗蜜体性，有佛无佛，常住不灭。此言在世者，所谓般若经卷，可修习读诵者，是因中说果。譬如井深，绠短不及，便言失井，井实不失；般若波罗蜜实相如深井，经卷名为绠，行者不能书写、修习故言灭。<br>
      　　问曰：若说三宝，尽摄一切善人善法，何以复言般若在世者，世间有十善道，乃至一切种智？<br>
      　　答曰：此诸法及诸道，皆广解三宝中义。佛宝者，佛法所摄无学五众；法宝者，第三谛所谓涅槃，除四沙门所摄学、无学功德，余残辟支佛功德，菩萨功德；僧宝者，四向、四得，学无学五众。余十善道、四禅、四无量等，皆是道方便门，是故别说。</p>
<div class="jwbt-box"><div class="jwbt"><a name=j1163-03-48><a href="1163-03.htm#MENU-top">大智度论卷第五十八</div></a></a>
<div class="jwbtbm"><a name=j1163-03-49><a href="1163-03.htm#MENU-top">释劝持品第三十四</div></div></a></a>
<p>　　【经】尔时，三千大千世界所有四天王天，乃至阿迦尼吒天，语释提桓因诸天言：“应受是般若波罗蜜，应持、应亲近、应读诵、说、正忆念！何以故？受持般若波罗蜜，乃至正忆念故，一切所修集善法，当具足满，增益诸天众，减损阿修罗。诸天子，受持般若波罗蜜，乃至正忆念故，佛种不断，法种、僧种不断。佛种、法种、僧种不断故，世间便有檀波罗蜜、尸罗波罗蜜、羼提波罗蜜、毗梨耶波罗蜜、禅波罗蜜、般若波罗蜜，皆现于世。四念处乃至十八不共法，菩萨道，皆现于世。须陀洹果、斯陀含果、阿那含果、阿罗汉果、辟支佛道，佛道；须陀洹乃至佛，皆现于世。”<br>
      　　尔时，佛告释提桓因：“憍尸迦，汝当受是般若波罗蜜，持读诵说、正忆念！何以故？若诸阿修罗生恶心，欲与三十三天共斗。憍尸迦，汝尔时当诵念般若波罗蜜，诸阿修罗恶心即灭，更不复生。憍尸迦，若诸天子、天女，五死相现时，当堕不如意处，汝当于其前，诵读般若波罗蜜，是诸天子、天女，闻般若波罗蜜功德力故，还生本处。何以故？闻般若波罗蜜有大利益故。<br>
      　　“复次，憍尸迦，若诸善男子、善女人，若诸天子、天女，闻是般若波罗蜜经耳，以是功德故，渐当得阿耨多罗三藐三菩提。何以故？憍尸迦，过去诸佛及弟子，皆学是般若波罗蜜，得阿耨多罗三藐三菩提，入无余涅槃。憍尸迦，未来世诸佛，今现在十方诸佛及弟子，皆学是般若波罗蜜，得阿耨多罗三藐三菩提，入无余涅槃。何以故？憍尸迦，是般若波罗蜜，摄一切善法，若声闻法，若辟支佛法，若菩萨法，若佛法。”<br>
      　　释提桓因白佛言：“世尊，般若波罗蜜，是大明咒，无上明咒，无等等明咒！何以故？世尊，是般若波罗蜜能除一切不善法，能与一切善法。”<br>
      　　佛语释提桓因：“如是，如是。憍尸迦，般若波罗蜜是大明咒，无上明咒，无等等明咒！何以故？憍尸迦，过去诸佛因是明咒故，得阿耨多罗三藐三菩提；未来世诸佛，今现在十方诸佛，亦因是明咒，得阿耨多罗三藐三菩提。因是明咒故，世间便有十善道；便有四禅、四无量心、四无色定；便有檀波罗蜜乃至般若波罗蜜，四念处乃至十八不共法；便有法性、如、法相、法住、法位、实际；便有五眼，须陀洹果乃至阿罗汉果、辟支佛道，一切智、一切种智。憍尸迦，菩萨摩诃萨因缘故，十善出于世间，四禅、四无量心，乃至一切种智，须陀洹乃至诸佛，出于世间。譬如满月照明，星宿亦能照明。如是，憍尸迦，一切世间善法、正法，十善乃至一切种智，若诸佛不出时，皆从菩萨生；是菩萨摩诃萨方便力，皆从般若波罗蜜生。菩萨摩诃萨以是方便力，行檀波罗蜜乃至禅波罗蜜，内空乃至无法有法空，四念处乃至十八不共法，不证声闻、辟支佛地，成就众生、净佛世界，寿命成就、世界成就，菩萨眷属成就，得一切种智，皆从般若波罗蜜生。<br>
      　　“复次，憍尸迦，若善男子、善女人，闻般若波罗蜜，受持、亲近乃至正忆念，是人当得今世、后世功德。”<br>
      　　释提桓因白佛言：“世尊，何等是善男子、善女人，受持般若波罗蜜，乃至正忆念，得今世、后世功德？”<br>
      　　佛告释提桓因：“若有善男子、善女人，受持般若波罗蜜，乃至正忆念，终不中毒死，兵刃不伤，水火不害，乃至四百四病所不能中，除其宿命业报。<br>
      　　“复次，憍尸迦，若有官事起，是善男子、善女人，读诵般若波罗蜜故，往到官所，官不谴责。何以故？是般若波罗蜜威力故！若善男子、善女人，读诵是般若波罗蜜，到王所，若太子、大臣所，王及太子、大臣，皆欢喜问讯，和意与语。何以故？是诸善男子、善女人，常有慈悲喜舍心向众生故。憍尸迦，若善男子、善女人，受持般若波罗蜜，乃至正忆念，得如是等种种今世功德。憍尸迦，何等是善男子、善女人后世功德？是善男子、善女人，终不离十善道，四禅、四无量心、四无色定，六波罗蜜，四念处乃至十八不共法。是人终不堕三恶道，受身完具，终不生贫穷下贱、工师、除厕人、担死人家。常得三十二相，常得化生诸现在佛界，终不离菩萨神通。若欲从一佛界至一佛界，供养诸佛，听诸佛法，即得随意；所游佛界，成就众生、净佛世界，渐得阿耨多罗三藐三菩提。憍尸迦，是名后世功德。以是故，憍尸迦，善男子、善女人，应当受持般若波罗蜜，亲近、读诵、说、正忆念，华香乃至妓乐供养，常不离萨婆若心。是善男子、善女人，乃至阿耨多罗三藐三菩提，得今世、后世功德成就。”<br>
      　　【论】释曰：佛是法王，赞叹受持般若波罗蜜者已，次天王释赞；释赞已，今次诸天赞。以多众赞故，令人信心转深，作是言：应受持是般若波罗蜜。此中说受持因缘：修诸功德，增益诸天，减损阿修罗，三宝不断，六波罗蜜等诸功德出现于世。尔时，佛可诸天赞，告释言：汝受持是般若波罗蜜。此中说因缘：若阿修罗生恶心，欲共三十三天斗，汝尔时读诵般若者，恶心即灭。若二阵相对时，读诵般若者，阿修罗即退去。<br>
      　　问曰：若尔者，何以不常诵般若，令阿修罗恶心不生？何故乃使两阵相对？<br>
      　　答曰：诸天多著福乐，染欲心利，虽知般若有大功德，不能常诵故。又以忉利天不净业因缘故，致有怨敌，不得不斗。<br>
      　　诸天命欲终时，五死相现：一者、华冠萎，二者、腋下汗出，三者、蝇来著身，四者、见更有天坐己坐处，五者、自不乐本座。诸天见是死相，念惜天乐，见当生恶处，心怀忧毒。尔时，若闻般若波罗蜜实相，诸法虚狂，无常空寂，信是佛法，心清净故，还生本处。是天人不但还生本处，以闻般若故，世世受福乐，渐成无上道。此中因缘，如经说般若波罗蜜为大明咒者是。<br>
      　　问曰：释提桓因何以故名般若为大明咒？<br>
      　　答曰：诸外道圣人，有种种咒术，利益民人；诵是咒故，能随意所欲，使诸鬼神。诸仙人有是咒故，大得名声，人民归伏。贵咒术故，是以帝释白佛言：诸咒术中，般若波罗蜜是大咒术。何以故？能常与众生道德乐故。余咒术乐因缘，能起烦恼，又不善业故，堕三恶道。<br>
      　　复次，余咒术能随贪欲、瞋恚，自在作恶；是般若波罗蜜咒，能灭禅定、佛道、涅槃诸著，何况贪恚粗病！是故名为大明咒、无上咒、无等等咒。<br>
      　　复次，是咒能令人离老病死，能立众生于大乘，能令行者于一切众生中最大，是故言大咒。能如是利益故，名为无上。先有仙人所作咒术，所谓能知他人心咒，名抑叉尼；能飞行变化咒，名揵陀梨；能住寿过千岁万岁咒，于诸咒中无与等。于此无等咒术中，般若波罗蜜过出无量故，名无等等。<br>
      　　复次，诸佛法名无等，般若波罗蜜得佛因缘故，言无等等。<br>
      　　复次，诸佛于一切众生中名无等，是般若咒术，佛所作故，名无等等咒。<br>
      　　复次，此经中自说三咒因缘，所谓是咒能舍一切不善法，能与一切善法。佛顺其所叹故，言：如是，如是。亦更广其所赞，所谓因般若故，出生十善道，乃至诸佛。是般若波罗蜜，属菩萨故，佛说譬喻：诸佛能大破无明闇故，如满月；菩萨破暗不如故，如星宿。如夜中有所见，皆是星、月力；世间生死夜中有所知见，皆是佛、菩萨力。若世无佛，尔时，菩萨说法度众生，著人天乐中，渐渐令得涅槃乐。菩萨所有智慧，皆是般若波罗蜜力。<br>
      　　复次，是菩萨虽行三十七品、十八空，知诸法毕竟不可取，亦不证声闻、辟支佛道，而能还起善法，教化众生，净佛世界，寿命具足等，皆是方便般若波罗蜜力。若是人能受持般若，乃至正忆念，得今世、后世功德。今世功德者，所谓终不中毒死等。<br>
      　　问曰：先已说不横死，今何以更说？<br>
      　　答曰：先已说般若波罗蜜，不一会中说，此为后来者更为说。<br>
      　　复次，刀毒、水火有二种：有他作、有自作。先说他加兵毒、水火等，今为不自伤。何以知之？次说四百四病故知。上虽说人不能得其便，不说其人还恭敬供养。四百四病者，四大为身，常相侵害。一一大中，百一病起：冷病有二百二，水、风起故；热病有二百二，地、火起故。火热相，地坚相，坚相故难消，难消故能起热病。血肉、筋脉、骨髓等，地分。除其业报者，一切法和合因缘生，无有作者。无有作者故，必受业报，佛所不能救，何况般若？必受业报、不必受业报，先已说。官事起者，诵般若波罗蜜力故，随起皆灭。<br>
      　　问曰：先说人不能得便，今何以复更说？<br>
      　　答曰：先虽说人不能得便，不说国王、大臣等。既不能得便，还复恭敬供养。何以故？是菩萨常有慈悲喜舍心向众生故。后世功德者，世世所生，常不离十善道等，是故常不堕恶道。是人折伏恶心故，受身完具，不生下贱等家。学佛所学道故，得变化身似佛，有三十二相、八十随形好。常得化生现在佛国者，随心所到十方世界，供养诸佛，听受诸法，教化众生，渐渐得成佛道。是故行者听闻、受持，乃至正忆念，不离萨婆若心。如是得今世、后世功德。</p>
<div class="jwbt-box"><div class="jwbtbm"><a name=j1163-03-50><a href="1163-03.htm#MENU-top">释梵志品第三十五（经作遣异品）</div></div></a></a>
<p>　　【经】尔时，诸外道梵志来向佛所，欲求佛短。是时释提桓因心念：“是诸外道梵志来向佛所，欲求佛短。我今当诵念从佛所受般若波罗蜜；是诸外道梵志等，终不能中道作碍，断说般若波罗蜜。”释提桓因作是念已，即诵般若波罗蜜。是时诸外道梵志，遥绕佛，复道还去。<br>
      　　时舍利弗心念：“是中何因缘，诸外道梵志遥绕佛，复道还去？”<br>
      　　佛知舍利弗心念，告舍利弗：“是释提桓因诵念般若波罗蜜，以是因缘故，诸外道梵志遥绕佛，复道还去。舍利弗，我不见是诸外道梵志一念善心；是诸外道梵志，但持恶心来，欲索佛短。舍利弗，我不见说般若波罗蜜时，一切世间若天、若魔、若梵、若沙门众、婆罗门众中，有持恶意来，能得短者！何以故？舍利弗，是三千大千世界中，诸四天王天乃至阿迦尼吒天，诸声闻、辟支佛，诸菩萨摩诃萨，守护是般若波罗蜜。所以者何？是诸天人，皆从般若波罗蜜中生故。<br>
      　　“复次，舍利弗，十方如恒河沙等世界中，诸佛及声闻、辟支佛、菩萨摩诃萨，诸天龙鬼神等，皆守护是般若波罗蜜。所以者何？是诸佛等，皆从般若波罗蜜中生故。”<br>
      　　尔时，恶魔心念：“今佛四众现前集会，亦有欲界、色界诸天子，是中必有菩萨摩诃萨受记，当得阿耨多罗三藐三菩提。我宁可至佛所，破坏其意。”是时，恶魔化作四种兵，来至佛所。尔时，释提桓因心念：“是四种兵，或是恶魔化作，欲来向佛。何以故？是四种兵严饰，频婆娑罗王四种兵所不类，波斯匿王四种兵亦不类，诸释子四种兵、诸梨昌四种兵皆亦不类。是恶魔长夜索佛便，欲恼众生。我宁可诵念般若波罗蜜。”释提桓因即时诵念般若波罗蜜，恶魔如所诵闻，渐渐复道还去。<br>
      　　尔时，会中四天王诸天子，乃至阿迦尼吒诸天子，化作天华，于虚空中而散佛上，作是言：“世尊，愿令般若波罗蜜久住阎浮提！所以者何？阎浮提人受持般若波罗蜜，随所住时，佛宝不灭，法宝、僧宝亦住不灭。”<br>
      　　尔时，十方如恒河沙等世界中诸天，亦散华作是言：“世尊，愿令般若波罗蜜久住阎浮提，若般若波罗蜜久住，佛、法、僧亦当久住，亦分别知菩萨摩诃萨道。复次，所在住处，有善男子、善女人，书持般若波罗蜜经卷，是处则为照明，已离众冥。”<br>
      　　佛告释提桓因等诸天子：“如是，如是。憍尸迦及诸天子，阎浮提人受持般若波罗蜜，随所住时，佛宝如是住，法宝、僧宝亦如是住。乃至所在住处，善男子、善女人，有书持般若波罗蜜经卷，是处则为照明，已离众冥。”<br>
      　　尔时，诸天子化作天华，散佛上，作是言：“世尊，若有善男子、善女人，受持般若波罗蜜，乃至正忆念，魔若魔天不能得其便。世尊，我等亦当拥护是善男子、善女人！何以故？若善男子、善女人，受持般若波罗蜜，乃至正忆念，我等视是人即是佛，若次佛。”<br>
      　　是时，释提桓因白佛言：“世尊，善男子、善女人，受持般若波罗蜜，乃至正忆念者，当知是人先世于佛所作功德，多亲近供养诸佛，为善知识所护。世尊，诸佛一切智，应当从般若波罗蜜中求，般若波罗蜜亦当从一切智中求！所以者何？般若波罗蜜不异一切智，一切智不异般若波罗蜜；般若波罗蜜、一切智，不二不别。是故我等视是人即是佛，若次佛。”<br>
      　　佛告释提桓因：“如是，如是。憍尸迦，诸佛一切智即是般若波罗蜜，般若波罗蜜即是一切智。何以故？憍尸迦，诸佛一切智，从般若波罗蜜中生。般若波罗蜜，不异一切智，一切智不异般若波罗蜜；般若波罗蜜、一切智，不二不别。”　　<br>
      　　【论】释曰：上品中说闻、受般若者，魔若魔民、外道梵志，不得其便，今欲现证验故，以威神感致众魔及诸外道。是以外道梵志作是念：佛在耆阇崛山中说般若波罗蜜，所谓诸法毕竟空无所有，以引致十方众生。我等共往难问，破此空论。其论若破，佛则自退，我等还得如本。是诸外道但有邪见、恶心、憍慢故来，欲出是毕竟清净般若波罗蜜过罪。譬如狂人欲中伤虚空，徒自疲苦！尔时，帝释如佛教，受持般若，外道不能得便。今欲验实，令人信知故。帝释无量福德成就，以天利根，深信般若，即时诵念；得般若力故，外道遥绕佛，复道而去。<br>
      　　问曰：何以不直还，方绕佛而去？<br>
      　　答曰：以般若神力故，于远处降伏，作是念：佛众威德甚大，我等今往，徒自困辱，无所成办。我等今若遥见直去，人当谓我等怯弱，来而空去。以是故，诈现供养绕佛，复道而去。舍利弗本是梵志，见诸外道远处而去，心少怜愍；不能以小事故，入三昧求知，作是念：此诸外道何因缘来，竟不蒙度而空还去？佛言：是般若波罗蜜力。舍利弗意念：佛以般若波罗蜜，无事不济，云何令此外道空来而去？佛知舍利弗所念，语舍利弗：是诸梵志，乃至无一念善心，但持恶意，邪见著心，欲求诸法定相，是故不中度。譬如必死之病，虽有良医、神药，不能救济。舍利弗，说般若波罗蜜时，非但此梵志，一切世间人持恶心来，不能得便。何以故？一切诸佛及诸菩萨、诸天，常守护般若故。所以者何？诸佛、菩萨、天人作是念，我等皆从般若生故。魔来欲难问破坏，亦如是。<br>
      　　是时，会中诸天子，先闻般若功德，今见证验，心大欢喜，化华供养。作是愿：令般若波罗蜜久住阎浮提。是事如下广说，佛即印可。诸天于佛前自誓，言：行者若闻受持般若波罗蜜，乃至正忆念，我等常当守护！所以者何？我等视是人如佛，若次佛。如佛者，法性身住阿鞞跋致，得无生法忍，乃至十地。次佛者，肉身菩萨能说般若波罗蜜，及其正义。<br>
      　　尔时，帝释以先世因缘所集功德智慧，赞是菩萨，此中更说赞叹因缘。诸佛一切种智，应从般若中求者，菩萨行般若波罗蜜具足故，得佛时，般若变成一切种智故，言一切种智当从般若中求。佛能说般若波罗蜜故，言般若波罗蜜当从一切智中求。譬如乳变为酪，离乳无酪，亦不得言乳即是酪。般若波罗蜜变为一切种智，离般若亦无一切种智，亦不得言般若即是一切种智。般若与一切种智作生因，一切种智与般若作说因，因、果不相离故，言不二不别。</p>
<div class="jwbt-box"><div class="jwbtbm"><a name=j1163-03-51><a href="1163-03.htm#MENU-top">释尊导品第三十六（经作阿难称誉品）</div></div></a></a>
<p>　　【经】尔时，慧命阿难白佛言：“世尊，何以故不称誉檀波罗蜜、尸罗波罗蜜、羼提波罗蜜、毗梨耶波罗蜜、禅波罗蜜，乃至十八不共法，但称誉般若波罗蜜？”<br>
      　　佛告阿难：“般若波罗蜜，于五波罗蜜，乃至十八不共法为尊导！阿难，于汝意云何？不回向萨婆若，布施得称檀波罗蜜不？”<br>
      　　“不也，世尊。”<br>
      　　“不回向萨婆若，尸罗、羼提、毗梨耶、禅、智慧，是般若波罗蜜不？”<br>
      　　“不也，世尊。”<br>
      　　“以是故，知般若波罗蜜，于五波罗蜜，乃至十八不共法为尊导，是故称誉。”<br>
      　　阿难白佛言：“世尊，云何布施回向萨婆若，作檀波罗蜜，乃至作般若波罗蜜？”<br>
      　　佛告阿难：“以无二法布施，回向萨婆若，是名檀波罗蜜；以不生、不可得回向萨婆若布施，是名檀波罗蜜。乃至以无二法智慧回向萨婆若，是名般若波罗蜜；以不生、不可得回向萨婆若智慧，是名般若波罗蜜。”<br>
      　　阿难白佛言：“世尊，云何以不二法回向萨婆若布施，是名檀波罗蜜？乃至以不二法回向萨婆若智慧，是名般若波罗蜜？”<br>
      　　佛告阿难：“以色不二法故，受、想、行、识不二法故，乃至阿耨多罗三藐三菩提不二法故。”<br>
      　　“世尊，云何色不二法？乃至阿耨多罗三藐三菩提不二法？”<br>
      　　佛言：“色、色相空。何以故？檀波罗蜜、色，不二不别；乃至阿耨多罗三藐三菩提、檀波罗蜜，不二不别。五波罗蜜亦如是。以是故，阿难，但称誉般若波罗蜜，于五波罗蜜，乃至一切种智为尊导！阿难，譬如地，以种散中，得因缘和合便生，是诸种子依地而生。如是，阿难，五波罗蜜依般若波罗蜜得生，四念处乃至一切种智，亦依般若波罗蜜得生。以是故，阿难，般若波罗蜜，为五波罗蜜，乃至十八不共法尊导！”<br>
      　　尔时，释提桓因白佛言：“世尊，佛说善男子、善女人，受持般若波罗蜜，乃至正忆念者，功德未尽。何以故？受持般若波罗蜜，乃至正忆念，则受三世诸佛无上道。所以者何？欲得萨婆若，当从般若波罗蜜中求；欲得般若波罗蜜，当从萨婆若中求。世尊，受持般若波罗蜜，乃至正忆念故，十善道现于世间，四禅、四无量心、四无色定，乃至十八不共法现于世间。受持般若波罗蜜，乃至正忆念故，世间便有刹利大姓、婆罗门大姓、居士大家，四天王天乃至阿迦尼吒诸天。受持般若波罗蜜，乃至正忆念故，便有须陀洹，乃至阿罗汉、辟支佛、菩萨摩诃萨。受持般若波罗蜜，乃至正忆念故，诸佛出于世间。”<br>
      　　尔时，佛告释提桓因：“憍尸迦，善男子、善女人，受持般若波罗蜜，乃至正忆念，我不说但有尔所功德。何以故？憍尸迦，是善男子、善女人，受持般若波罗蜜，乃至正忆念，不离萨婆若心，无量戒众成就，定众、慧众、解脱众、解脱知见众成就。<br>
      　　“复次，憍尸迦，是善男子、善女人，能受持般若波罗蜜，乃至正忆念，不离萨婆若心，当知是人为如佛。<br>
      　　“复次，憍尸迦，一切声闻、辟支佛，所有戒众、定众、慧众、解脱众、解脱知见众，不及是善男子、善女人戒众，乃至解脱知见众，百分、千分、千亿万分，乃至算数譬喻所不能及！何以故？善男子、善女人，于声闻、辟支佛地中，心得解脱，更不求大乘法故。<br>
      　　“复次，憍尸迦，若有善男子、善女人，书持般若波罗蜜经卷，供养恭敬尊重，华香、缨络乃至妓乐，亦得今世、后世功德。”<br>
      　　尔时，释提桓因白佛言：“世尊，是善男子、善女人，受持般若波罗蜜，乃至正忆念，不离萨婆若心，供养般若波罗蜜，恭敬尊重，华香乃至妓乐，我常当守护是人！”　　<br>
      　　【论】释曰：阿难虽多闻，力能分别空，而未离欲故，不能深入；虽常侍佛，不数问难空事。今佛赞叹般若波罗蜜，亦赞叹行者，是故阿难白佛言：世尊，何以不称叹余波罗蜜及诸法，而独称叹般若波罗蜜？<br>
      　　问曰：佛从初以来，常说六波罗蜜名，今阿难何以言不称说？<br>
      　　答曰：虽说名字，不为称美，皆为入般若中故说。佛语阿难：一切有为法中，智慧第一；一切智慧中度彼岸，般若波罗蜜第一。譬如行路，虽有众伴，导师第一。般若亦如是，虽一切善法各各有力，般若波罗蜜能示导出三界，到三乘。若无般若波罗蜜，虽行布施等善法，随受业行，果报有尽；以有尽故，尚不能得小乘涅槃，何况无上道？若布施等善法，能观如佛道相不二，不生不灭，不得不失，毕竟空寂，是名回向萨婆若。是布施福，世世常受果报而不尽，后当得一切种智。如布施，一切法亦如是相。<br>
      　　问曰：佛何以不答不二因缘，还以不二解？<br>
      　　答曰：阿难不问不二因缘，但问何法不二，是故佛答色等诸法不二故，般若波罗蜜能令五事等作波罗蜜故，但称誉般若波罗蜜。佛欲令是义了了易解故，作是喻譬：如大地能生万物，般若波罗蜜亦如是。能持一切善法种子者，从发心来，除般若波罗蜜，余一切善法。是因缘和合者，是佛道中一心信忍，精进不休不息，欲受通达不坏，有如是等法。事得成办者，是增长者从发心起，学诸波罗蜜，从一地至一地，乃至佛地是。<br>
      　　问曰：帝释何以故，言佛说行者受持般若功德未尽？<br>
      　　答曰：般若波罗蜜无量无边，功德亦无量无边。说未究竟，中间外道梵志及魔来故，傍及异事，今还欲续闻。帝释深爱福德果报，乐闻般若功德，听无厌足；今更欲闻说，故自说因缘：世尊，若人受持般若波罗蜜，乃至正忆念，则受三世诸佛无上道功德智慧。所以者何？般若中应求一切种智，一切种智中应求般若。如上品末说。诸行者若受持般若，发心求阿耨多罗三藐三菩提，为度众生故，集般若波罗蜜等诸功德，所谓十善道乃至十八不共法，现于世间。是善法因缘故，有刹利大姓，乃至诸佛。佛告天帝：是人不但得如上功德，亦得无量戒众等功德。戒众者，是菩萨行般若波罗蜜，于一切众生中修毕竟无畏施。众生十方中数无量无边，三世中数亦无量无边，六道四生种类各各相亦无量无边，于此无量无边众生中，施第一所爱乐物，所谓寿命，是故得无量戒众果报。如是不杀等戒，但说名字，则二百五十。毗尼中，略说则八万四千，广说则无量无边。是戒凡夫人或一日受，或一世，或百千万世；菩萨世世于一切众生中施无畏，乃至入无余涅槃，是名无量戒众。乃至解脱知见众，亦如是随义分别。是五众功德，胜于二乘，不可计量。若人书写供养般若波罗蜜，得今世、后世功德。<br>
      　　问曰：今世、后世功德深重，书持供养轻微，云何得二世功德？<br>
      　　答曰：供养有二种：一者、效他供养，二者、深心供养。知般若功德，深心供养故，得二世功德。是般若有种种门入，若闻持乃至正忆念者，智慧精进门入；书写供养者，信及精进门入。若一心深信，则供养经卷胜；若不一心，虽受持而不如。<br>
      　　复次，有如意宝珠，是无记色法，无心、无识，以众生福德因缘故生，有人供养者，能令人随意所得；何况般若波罗蜜是无上智慧，诸佛之母，诸法宝中是第一宝！若人如所闻，一心信受供养，云何不得二世功德？但人不一心供养，又先世重罪故，虽供养般若，而不得如上功德，般若无咎。</p>
      <p>　　【经】佛告释提桓因：“憍尸迦，是善男子、善女人，欲读诵说般若波罗蜜时，无量百千诸天，皆来听法。是善男子、善女人说般若波罗蜜法，诸天子益其胆力；是诸法师若疲极，不欲说法，诸天益其胆力故，便能更说。善男子、善女人，受持是般若波罗蜜，乃至正忆念，供养华香乃至妓乐故，亦得是今世功德。<br>
      　　“复次，憍尸迦，是善男子、善女人，于四部众中说般若波罗蜜时，心无怯弱；若有论难，亦无畏想。何以故？是善男子、善女人，为般若波罗蜜所护持故。般若波罗蜜中亦分别一切法：若世间、若出世间，若有漏、若无漏，若善、若不善，若有为、若无为，若声闻法、若辟支佛法、若菩萨法、若佛法。善男子、善女人住内空，乃至住无法有法空故，不见有能难般若波罗蜜者，亦不见受难者，亦不见般若波罗蜜。如是，善男子、善女人，为般若波罗蜜所护持故，无有能难坏者。<br>
      　　“复次，善男子、善女人，受持般若波罗蜜，乃至正忆念时，不没、不畏、不怖。何以故？是善男子、善女人，不见是法没者、恐怖者。憍尸迦，善男子、善女人，受持般若波罗蜜，乃至正忆念，华香供养乃至幡盖，亦得是今世功德。<br>
      　　“复次，憍尸迦，善男子、善女人，受持般若波罗蜜，乃至正忆念，书持经卷，华香供养，乃至幡盖，是人为父母所爱，宗亲知识所念，诸沙门、婆罗门所敬，十方诸佛及菩萨摩诃萨，辟支佛、阿罗汉乃至须陀洹所爱敬，一切世间若天、若魔、若梵及阿修罗等，皆亦爱敬。是人行檀波罗蜜，檀波罗蜜无有断绝时；尸罗波罗蜜、羼提波罗蜜、毗梨耶波罗蜜、禅波罗蜜、般若波罗蜜亦无有断绝时。修内空不断，乃至修无法有法空不断；修四念处不断，乃至修十八不共法不断；修诸三昧门不断，修诸陀罗尼门不断；诸菩萨神通不断，成就众生、净佛世界不断，乃至修一切种智不断。是人亦能降伏难论毁谤。善男子、善女人，受持般若波罗蜜，乃至正忆念，不离萨婆若心，书持经卷，华香供养乃至幡盖，亦得是今世、后世功德。<br>
      　　“复次，憍尸迦，善男子、善女人，书持经卷，在所住处，三千大千世界中所有诸四天王天，发阿耨多罗三藐三菩提心者，皆来到是处，见般若波罗蜜，受读、诵说，供养、礼拜还去。三十三天、夜摩天、兜率陀天、化乐天、他化自在天，梵众天、梵辅天、梵会天、大梵天，光天、少光天、无量光天、光音天，净天、少净天、无量净天、遍净天，无阴行天、福德天、广果天，发阿耨多罗三藐三菩提心者，皆来到是处，见般若波罗蜜，受读、诵说，供养、礼拜还去。净居诸天，所谓无诳天、无热天、妙见天、喜见天、色究竟天，皆来到是处，见是般若波罗蜜，受读、诵说，供养、礼拜还去。<br>
      　　“复次，憍尸迦，十方世界中诸四天王天，乃至广果天，发阿耨多罗三藐三菩提心，及净居天，并余诸天龙鬼神、揵闼婆、阿修罗、迦楼罗、紧那罗、摩睺罗伽，亦来见般若波罗蜜，受读、诵说，供养、礼拜还去。是善男子、善女人应作是念：‘十方世界中诸四天王天，乃至广果天发阿耨多罗三藐三菩提心，及净居天并余诸天龙鬼神，揵闼婆、阿修罗，迦楼罗、紧那罗、摩睺罗伽，来见般若波罗蜜，受读、诵说，供养、礼拜，我则法施已。’憍尸迦，三千大千世界中，所有诸四天王天，乃至阿迦尼吒天，及十方世界中诸四天王天，乃至阿迦尼吒天，发阿耨多罗三藐三菩提心者，护持是善男子、善女人，诸恶不能得便，除其宿命重罪。憍尸迦，是善男子、善女人，亦得是今世功德，所谓诸天子发阿耨多罗三藐三菩提心，皆来到是处。何以故？憍尸迦，诸天子发阿耨多罗三藐三菩提心，欲救护一切众生，不舍一切众生，安乐一切众生故。<br>
      　　尔时，释提桓因白佛言：“世尊，善男子、善女人，云何当知诸四天王天，乃至阿迦尼吒天来？及十方世界中诸四天王天，乃至阿迦尼吒天来见般若波罗蜜，受读、诵说，供养、礼拜时？”<br>
      　　佛告释提桓因：“憍尸迦，若善男子、善女人，见大净光明，必知有大德诸天来，见般若波罗蜜，受读、诵说，供养、礼拜时。<br>
      　　“复次，憍尸迦，善男子、善女人，若闻异妙香，必知有大德诸天来，见般若波罗蜜，受读、诵说，供养、礼拜时。<br>
      　　“复次，憍尸迦，善男子、善女人，行净洁故，诸天来到其处，见般若波罗蜜，受读、诵说，供养、欢喜、礼拜。是中有小鬼辈，即时出去，不能堪任是大德诸天威德故。以是大德诸天来故，是善男子、善女人生大心。以是故，般若波罗蜜所住处，四面不应有诸不净，应燃灯、烧香，散众名华，众香涂地，众盖幡幢，种种严饰。<br>
      　　“复次，憍尸迦，善男子、善女人说法时，终无疲极，自觉身轻心乐，随法偃息，卧觉安隐，无诸恶梦。梦中见诸佛三十二相、八十随形好，比丘僧恭敬围绕说法，在诸佛边听受法教，所谓六波罗蜜、四念处乃至十八不共法，分别六波罗蜜义，四念处乃至十八不共法，亦分别其义。亦见菩提树庄严殊妙，见诸菩萨趣菩提树，得阿耨多罗三藐三菩提。见诸佛成已转法轮，见百千万菩萨共集法论义，应如是求萨婆若，应如是成就众生，应如是净佛世界。亦见十方无数百千万亿诸佛，亦闻其名号，某方某界某佛，若干百千万亿菩萨，若干百千万亿声闻，恭敬围绕说法。复见十方无数百千万亿诸佛般涅槃，复见无数百千万亿诸佛七宝塔，见供养诸塔，恭敬尊重赞叹，华香乃至幡盖。憍尸迦，是善男子、善女人，见如是善梦，卧安觉安，诸天益其气力，自觉身体轻便，不大贪著饮食、衣服、卧具、汤药，于此四供养，其心轻微。譬如比丘坐禅，从禅定起，心与定合，不贪著饮食，其心轻微。何以故？憍尸迦，诸天法应以诸味之精，益其气力故。十方诸佛及天龙鬼神，阿修罗、揵闼婆、迦楼罗、紧那罗、摩睺罗伽，亦益其气力。如是，憍尸迦，善男子、善女人，欲得今世如是功德，应当受持般若波罗蜜，亲近、读诵、说、正忆念，亦不离萨婆若心。憍尸迦，善男子、善女人，虽不能受持，乃至正忆念，应当书持经卷，恭敬供养，尊重赞叹，华香、缨络乃至幡盖。憍尸迦，若善男子、善女人，闻是般若波罗蜜，受持、读诵、说、正忆念，书写经卷，恭敬供养，尊重赞叹，华香乃至幡盖。是善男子、善女人功德甚多，胜于供养十方诸佛及弟子众，恭敬尊重赞叹，衣服、饮食、卧具、汤药；诸佛及弟子般涅槃后，起七宝塔，恭敬供养，尊重赞叹，华香乃至幡盖。”　　<br>
      　　【论】问曰：天上自有般若，何以来至说法人所，益其胆力？<br>
      　　答曰：天上虽有般若，诸天怜愍众生故来，来则恶鬼远去，益法师胆力，令其乐说；又使众生益加信敬，以是故来。有人言：“天甘露味，微细沾洽，能入毛孔，使善男子四大诸情，柔软轻利，乐有所说。”<br>
      　　问曰：一切说般若者，皆得诸天甘露味，令其乐说不？<br>
      　　答曰：不也！若有行者一心求佛道，折伏结使，衣服净洁，所说法处清净，华香、幡盖，香水洒地，无诸不净；是故诸天欢喜，亦利益诸听者。说法者虽不多读内外经书，深入般若波罗蜜义故，心不怯弱，不没、不恐、不畏。何以故？般若波罗蜜中，无有定法可执、可难、可破故。<br>
      　　复次，是般若波罗蜜中，亦分别说诸法，世间、出世间，常、无常，善、不善等，无法不有；以备有诸法故，不怯、不畏。若但有一法，则多所阙故，有恐畏。是菩萨行般若波罗蜜，烦恼折薄，诸福德增益熏身故，威德可敬。身是功德住处故，虽形体丑陋，无所能作，犹为人所爱重，何况自然端正，能利益人！<br>
      　　问曰：若诸佛、沙门、婆罗门所爱重，可尔！父母爱念何足称？<br>
      　　答曰：人虽父母所生，不顺父母教，则不爱念；菩萨于恭敬之中，倍复殊胜。供养恭敬，尊重道德故，沙门、婆罗门爱敬。平实至诚，口不妄言；深爱后世功德，不著今世乐；接养下人，不自高大；若见他有过，尚不说其实，何况谗毁？若必不得已，终不尽说。给恤孤穷，不私附己。如是等事，皆是般若波罗蜜力。是人功德远闻故，诸天、世人皆所爱敬。是供养般若波罗蜜故，世世常得六波罗蜜等，无有断绝时。是人福德智慧名闻故，若有问难毁谤，悉能降伏。<br>
      　　复次，诸天为供养般若波罗蜜故，来至般若所住处。<br>
      　　复次，山河、树木、土地、城廓，一切鬼神，皆属四天王；四天王来故，皆随从共来。是诸鬼神中，有不得般若经卷者，是故来至般若波罗蜜处供养，读诵、礼拜，亦为利益善男子故。此亦是今世功德，以诸天善神来故。天帝破肉眼人疑，故问：云何知大德天来时？见大光明，若闻殊异之香，亦以如先说住处清净故。<br>
      　　问曰：人身不净内充，外净何益？<br>
      　　答曰：净其住处，及以衣服，则外无不净；外无不净故，诸天欢喜。譬如国王大人来处，群细庶民避去；诸大德天来，小鬼去亦如是，大天威德重故，旧住小鬼避去。是诸大天来近故，是人心则清净广大。行者若欲令大德天来，当如经所说。恶鬼远去故，身心轻便。所以者何？近诸恶鬼，令人身心渐恶。譬如近瞋人，喜令人瞋；近美色，则令人好色情发。是人内外恶因缘远离故，卧安觉安，无诸恶梦。若梦，但见诸佛，如经所说。<br>
      　　问曰：般若波罗蜜在佛身中，若供养一佛，则供养般若波罗蜜，何以言供养十方佛，不如供养般若波罗蜜？<br>
      　　答曰：供养者心，若供养佛取人相，人毕竟不可得，以取相故，福田虽大而功德薄少。供养般若波罗蜜者，则如所闻般若中，不取人相，不取法相，用是心供养故，福德大。<br>
      　　复次，般若波罗蜜，是一切十方诸佛母，亦是诸佛师。诸佛得是身三十二相，八十随形好，及无量光明，神通变化，皆是般若波罗蜜力。以是故，供养般若波罗蜜胜。以是等因缘故，胜供养十方诸佛，非不敬佛。</p>
<div class="jwbt-box"><div class="jwbt"><a name=j1163-03-52><a href="1163-03.htm#MENU-top">大智度论卷第五十九</div></a></a>
<div class="jwbtbm"><a name=j1163-03-53><a href="1163-03.htm#MENU-top">释舍利品第三十七</div></div></a></a>
<p>　　【经】佛告释提桓因言：“憍尸迦，若满阎浮提佛舍利作一分，复有人书般若波罗蜜经卷作一分，二分之中，汝取何所？”<br>
      　　释提桓因白佛言：“世尊，若满阎浮提佛舍利作一分，般若波罗蜜经卷作一分，二分之中，我宁取般若波罗蜜经卷。何以故？世尊，我于佛舍利非不恭敬，非不尊重；以舍利从般若波罗蜜中生，般若波罗蜜熏修故，是舍利得供养恭敬，尊重赞叹。”<br>
      　　尔时，舍利弗问释提桓因：“憍尸迦，是般若波罗蜜，不可取，无色、无形、无对，一相所谓无相，汝云何欲取？何以故？是般若波罗蜜，不为取故出，不为舍故出，不为增减、聚散、损益、垢净故出。是般若波罗蜜，不与诸佛法，不舍凡人法；不与辟支佛法、阿罗汉法、学法，不舍凡人法；不与无为性，不舍有为性；不与内空乃至无法有法空，不与四念处乃至一切种智，不舍凡人法。”<br>
      　　释提桓因语舍利弗：“如是，如是。舍利弗，若有人知是般若波罗蜜，不与诸佛法，不舍凡人法；乃至不与一切种智，不舍凡人法。是菩萨摩诃萨能行般若波罗蜜，能修般若波罗蜜。何以故？般若波罗蜜不行二法相故，不二法相是般若波罗蜜，不二法相是禅波罗蜜，乃至檀波罗蜜。”<br>
      　　尔时，佛赞释提桓因言：“善哉！善哉！憍尸迦，如汝所说，般若波罗蜜不行二法相故，不二法相是般若波罗蜜，不二法相是禅波罗蜜，乃至檀波罗蜜。憍尸迦，若人欲得法性二相者，是人为欲得般若波罗蜜二相。何以故？憍尸迦，法性、般若波罗蜜，无二无别；乃至檀波罗蜜，亦如是。若人欲得实际、不可思议性二相者，是人为欲得般若波罗蜜二相。何以故？般若波罗蜜、不可思议性，无二无别。”<br>
      　　释提桓因白佛言：“世尊，一切世间人及诸天、阿修罗，应礼拜供养般若波罗蜜！何以故？诸菩萨摩诃萨，般若波罗蜜中学，得阿耨多罗三藐三菩提。世尊，我常在善法堂上坐，我若不在座时，诸天子来供养我故，为我坐处作礼绕竟还去。诸天子作是念：释提桓因在是处坐，为诸三十三天说法故。如是，世尊，在所处书是般若波罗蜜经卷，受持、诵读，为他演说，是处、十方世界中，诸天龙、夜叉、揵闼婆、阿修罗、迦楼罗、紧那罗、摩睺罗伽，皆来礼拜般若波罗蜜，供养已去。何以故？是般若波罗蜜中，生诸佛及一切众生乐具故。诸佛舍利，亦是一切种智住处因缘。以是故，世尊，二分中，我取般若波罗蜜。<br>
      　　“复次，世尊，我若受持、读诵般若波罗蜜，深心入法中，我是时不见怖畏相。何以故？世尊，是般若波罗蜜无相无貌、无言无说。世尊，无相无貌、无言无说，是般若波罗蜜，乃至是一切种智。世尊，般若波罗蜜，若当有相非无相者，诸佛不应知一切法无相无貌、无言无说，得阿耨多罗三藐三菩提；为弟子说诸法无相无貌、无言无说。世尊，以般若波罗蜜，实是无相无貌、无言无说故，诸佛知一切诸法无相无貌、无言无说，得阿耨多罗三藐三菩提；为弟子说诸法亦无相无貌、无言无说。以是故，世尊，是般若波罗蜜，一切世间诸天、人、阿修罗应供养恭敬，尊重赞叹，华香、缨络乃至幡盖。<br>
      　　“复次，世尊，若有人受持般若波罗蜜，亲近、读诵、说、正忆念及书供养，华香乃至幡盖，是人不堕地狱、畜生、饿鬼道中，不堕声闻、辟支佛地；乃至得阿耨多罗三藐三菩提，常见诸佛，从一佛界至一佛界，供养诸佛，恭敬尊重赞叹，华香乃至幡盖。<br>
      　　“复次，世尊，满三千大千世界佛舍利作一分，书般若波罗蜜经卷作一分，是二分中，我取般若波罗蜜。何以故？世尊，是般若波罗蜜中，生诸佛舍利，以是故舍利得供养恭敬，尊重赞叹。是善男子、善女人，供养恭敬舍利故，受天上人中福乐，常不堕三恶道，如所愿，渐以三乘法入涅槃。是故，世尊，若有见现在佛，若见般若波罗蜜经卷，等无异。何以故？世尊，是般若波罗蜜，与佛无二无别故。”　　<br>
      　　【论】问曰：上以起七宝塔，对校供养般若波罗蜜，义已具足。今佛何以以舍利、经卷对校？<br>
      　　答曰：先明七宝塔，是舍利住处，今但明舍利以对经卷。舍利虽不及般若，而满阎浮提，般若妙故，但明经卷。<br>
      　　复次，出家人多贪智慧，智慧是解脱因缘故；在家人多贪福德，福德是乐因缘故。出家人多贪意识所知物，在家人多贪五识所知物。释提桓因，已证福乐果报最大，于在家人中最为尊胜，以是故，佛问释提桓因。释提桓因言：我于二分中，取般若波罗蜜经卷。此中自说因缘：世尊，我不敢轻慢、不恭敬舍利，我知供养芥子许舍利，功德无量无边，乃至得佛功德不尽，何况满阎浮提！世尊，菩萨受身便有舍利，人所不贵；得成佛时，舍利以般若熏修故，人所恭敬尊重供养；是故二分中，我取胜者。<br>
      　　问曰：舍利弗知释提桓因，以世谛故，言取般若波罗蜜，何以故难？<br>
      　　答曰：释提桓因，在家中为烦恼所缚，五欲所覆，而能说般若波罗蜜，是事希有！以是故，舍利弗质问，欲令释提桓因更问佛深义，故难。释提桓因顺舍利弗意，答言如是。释提桓因意，于一切法中无二相，不以舍利为小，不以般若波罗蜜为大。般若波罗蜜，无二无分别相，为利益新发意菩萨故，以世谛如是说般若波罗蜜，能令众生心无二无分别，以是利益故，我取般若。是时，佛赞释提桓因：善哉！善哉！以能分别诸法，亦能善说般若相故，所谓无二相，是故赞叹。佛此中自说譬喻：若人欲分别法性、实际等作二分，是人为欲分别般若波罗蜜作二分。帝释自说般若，又闻佛重说，其心清净，深信欢喜，言一切世间所应礼敬。帝释此中自说因缘：一切菩萨学是般若，得阿耨多罗三藐三菩提。又此中以己身为喻，己身喻佛，般若经卷喻坐处。有人言：“己身喻般若，坐处喻舍利，是故二分中我取般若。”<br>
      　　复次，世尊，我若受持般若读诵，是时乃至不见怖畏相，何况实怖畏？所以者何？一切诸法无相、无言无说故。般若波罗蜜，能令人得是无相法，故无所畏。受持供养般若者，不堕三恶趣及二乘道，世世不离诸佛，常供养十方诸佛，是故般若波罗蜜，一切世间所应供养。<br>
      　　复次，佛开其初，以舍利满阎浮提。帝释既悟二事胜负，为一切众生故，广增至三千大千世界。此中自说因缘：见般若波罗蜜，与见佛等无异。</p>
      <p>　　【经】“复次，世尊，如佛住三事示现，说十二部经，修多罗、祇夜乃至优波提舍。复有善男子、善女人，受持、诵说是般若波罗蜜，等无异。何以故？世尊，是般若波罗蜜中，生三事示现，及十二部经，修多罗乃至优波提舍故。<br>
      　　“复次，世尊，十方诸佛住三事示现，说十二部经，修多罗乃至优波提舍；复有人受般若波罗蜜，为他人说，等无异。何以故？般若波罗蜜中生诸佛，亦生十二部经，修多罗乃至优波提舍。”<br>
      　　“复次，世尊，若有供养十方如恒河沙等世界中诸佛，恭敬尊重赞叹，华香乃至幡盖；复有人书般若波罗蜜经卷，恭敬尊重赞叹，华香乃至幡盖，其福正等。何以故？十方诸佛皆从般若波罗蜜中生。<br>
      　　“复次，世尊，善男子、善女人，闻是般若波罗蜜，受持、读诵、正忆念，亦为他人说，是人不堕地狱道、畜生、饿鬼道，亦不堕声闻、辟支佛地。何以故？当知是善男子、善女人，正住阿鞞跋致地中故。是般若波罗蜜，远离一切苦恼衰病。<br>
      　　“复次，世尊，若有善男子、善女人，书是般若波罗蜜经卷，受持、亲近、供养，恭敬尊重赞叹，是人离诸恐怖。世尊，譬如负债人亲近国王，供给左右，债主反更供养恭敬是人，是人不复怖畏。何以故？世尊，此人依近于王，凭恃有力故。如是，世尊，诸佛舍利，般若波罗蜜熏修故，得供养恭敬。世尊，当知般若波罗蜜如王，舍利如负债人，负债人依王故得供养，舍利亦依般若波罗蜜修熏故得供养。世尊，当知诸佛一切种智，亦以般若波罗蜜修熏故得成就。以是故，世尊，二分之中，我取般若波罗蜜。何以故？世尊，般若波罗蜜中，生诸佛舍利三十二相；般若波罗蜜中，亦生佛十力、四无所畏、四无碍智、十八不共法、大慈大悲。世尊，般若波罗蜜中，生五波罗蜜，使得波罗蜜名字；般若波罗蜜中，生诸佛一切种智。<br>
      　　“复次，世尊，所在三千大千世界中，若有受持、供养、恭敬尊重赞叹般若波罗蜜，是处若人、若非人，不能得其便，是人渐渐得入涅槃。世尊，般若波罗蜜，为大利益如是，于三千大千世界中能作佛事！世尊，在所住处，有般若波罗蜜，则为有佛。<br>
      　　“世尊，譬如无价摩尼宝，在所住处，非人不得其便。若男子、若女人有热病，以是珠著身上，热病即时除瘥；若有风病，若有冷病，若有杂热风冷病，以珠著身上，皆悉除愈。若闇中是宝能令明，热时能令凉，寒时能令温；珠所住处，其地不寒不热，时节和适，其处亦无诸余毒螫。若男子、女人，为毒蛇所螫，以珠示之，毒即除灭。<br>
      　　“复次，世尊，若男子、女人眼痛、肤翳、盲瞽，以珠示之，即时除愈。若有癞疮恶肿，以珠著其身上，病即除愈。<br>
      　　“复次，世尊，是摩尼宝所在水中，水随作一色：若以青物裹著水中，水色则为青；若黄、赤、白、红、缥物裹著水中，水随作黄、赤、白、红、缥色。如是等种种色物裹著水中，水随作种种色。世尊，若水浊，以珠著水中，水即为清，是珠其德如是！”<br>
      　　尔时，阿难问释提桓因言：“憍尸迦，是摩尼宝，为是天上宝？为是阎浮提宝？”<br>
      　　释提桓因语阿难言：“是天上宝。阎浮提人亦有是宝，但功德相少不具足；天上宝清净轻妙，不可以譬喻为比。<br>
      　　“复次，世尊，是摩尼宝，若著箧中，举珠出，其功德熏箧故，人皆爱敬。如是，世尊，在所住处，有书般若波罗蜜经卷，是处则无众恼之患，亦如摩尼宝所著处，则无众难。世尊，佛般泥洹后，舍利得供养，皆般若波罗蜜力，禅波罗蜜乃至檀波罗蜜，内空乃至无法有法空，四念处乃至十八不共法，一切智，法相、法住、法位、法性、实际，不可思议性，一切种智，是诸功德力。善男子、善女人作是念：‘是佛舍利，一切智、一切种智、大慈大悲，断一切结使及习，常舍行、不错谬法等诸佛功德住处。’以是故，舍利得供养。世尊，舍利是诸功德宝波罗蜜住处：不垢不净波罗蜜住处，不生不灭波罗蜜，不入不出波罗蜜，不增不损波罗蜜，不来不去不住波罗蜜；是佛舍利，是诸法相波罗蜜住处，以是诸法相波罗蜜熏修故，舍利得供养。<br>
      　　“复次，世尊，置三千大千世界，满中舍利，如恒河沙等诸世界，满其中舍利，作一分；有人书般若波罗蜜经卷作一分。二分之中，我取般若波罗蜜。何以故？是般若波罗蜜中，生诸佛舍利，是般若波罗蜜修熏故，舍利得供养。世尊，若有善男子、善女人供养舍利，恭敬尊重赞叹，其功德报，不可得边，受人中、天上福乐，所谓刹利大姓、婆罗门大姓、居士大家，四天王天处乃至他化自在天中受福乐；亦以是福德因缘故，当得尽苦。若受是般若波罗蜜，读诵说、正忆念，是人能具足禅波罗蜜，乃至能具足檀波罗蜜，能具足四念处，乃至能具足十八不共法，过声闻、辟支佛地，住菩萨位；住菩萨位已，得菩萨神通，从一佛界至一佛界，是菩萨为众生故受身，随其所应成就众生，若作转轮圣王、若作刹利大姓、若作婆罗门大姓，成就众生。以是故，世尊，我不为轻慢、不恭敬故，不取舍利，以善男子、善女人，供养般若波罗蜜，则为供养舍利故。<br>
      　　“复次，世尊，有人欲见十方无量阿僧祇诸世界中，现在佛法身、色身，是人应闻受持般若波罗蜜，读诵、正忆念，为他人广说！如是，善男子、善女人，当见十方无量阿僧祇世界中诸佛法身、色身。是善男子、善女人，行般若波罗蜜，亦应以法相修念佛三昧。<br>
      　　“复次，善男子、善女人，欲见现在诸佛，应当受是般若波罗蜜，乃至正忆念！”　　<br>
      　　【论】复次，佛住三事示现，说十二部经者。<br>
      　　问曰：一切说法人中，无与佛等者。佛说十二部经，则无不备具，云何善男子但受持读诵般若，与佛等无异？<br>
      　　答曰：此中佛欲称叹般若为大故，于十二部经中，般若为最胜。所以者何？说是般若波罗蜜，多有发菩萨心；说十二部经，杂发三乘意故。不以菩萨功德比佛无量身，此说法身。菩萨但说般若，劝导大乘；佛杂说，劝导三乘，故等无异。<br>
      　　复次，三事示现及十二部经根本者，所谓般若波罗蜜是。供养十方如恒河沙等诸佛，若复有供养般若经卷，亦等无异。此中佛说般若所以福德胜因缘，所谓般若能破一切苦恼、衰病、怖畏等。如负债人依王，王喻般若，负债人喻舍利。舍利是先世业因缘所成，因缘中应偿诸对，以般若波罗蜜熏修故，宿命因缘诸对及饥渴寒热所不能得，而得诸天世人所见供养。如负债人依王，反为债主所敬。先说无诸衰病及怖畏，以明内；今说摩尼宝，人非人不得其便，以明外。是人供养般若波罗蜜故，若今世、若后世，若身衰心病，尽皆能除；诸善愿事，随意能与。得是般若波罗蜜大宝故，无诸怖畏，无所乏短；譬如无价宝珠，所愿皆得。<br>
      　　问曰：摩尼宝珠，于玻璃、金银、砗磲、玛瑙、琉璃、珊瑚、琥珀、金刚等中，是何等宝？<br>
      　　答曰：有人言：“此宝珠从龙王脑中出，人得此珠，毒不能害，入火不能烧，有如是等功德。”有人言：“是帝释所执金刚，用与阿修罗斗时，碎落阎浮提。”有人言：“诸过去久远佛舍利，法既灭尽，舍利变成此珠，以益众生。”有人言：“众生福德因缘故，自然有此珠。譬如罪因缘故，地狱中自然有治罪之器。”此宝名如意，无有定色，清澈轻妙，四天下物，皆悉照现。如意珠义，如先说。是宝常能出一切宝物，衣服、饮食，随意所欲，尽能与之；亦能除诸衰恼病苦等。是宝珠有二种：有天上如意宝，有人间如意宝。诸天福德厚故，珠德具足；人福德薄故，珠德不具足。是珠所著房舍、函箧之中，其处亦有威德。般若波罗蜜亦如是者，如如意宝珠，能与在家人今世富乐，随意所欲；般若波罗蜜，能与出家求道人三乘解脱乐，随意所愿。如意宝珠在所著处，非人不得其便；般若波罗蜜亦如是，行者心与相应，恶邪罗刹不能入其心中，沮坏道意，夺智慧命。<br>
      　　复次，般若所在处，魔若魔民、地神夜叉、诸恶鬼等，不能得便。如意珠能除四百四病、根本四病风热冷杂；般若波罗蜜亦能除八万四千病、根本四病贪瞋痴等分。淫欲病分二万一千，瞋恚病分二万一千，愚痴病分二万一千，等分病分二万一千；以不净观除贪欲，以慈悲心除瞋恚，以观因缘除愚痴，总上三药或不净、或慈悲、或观因缘除等分病。如宝珠能除黑闇，般若亦如是，能除三界黑闇。如宝珠能除热，般若亦如是，能除淫欲、瞋恚热。如宝珠能除冷，般若亦如是，能除无明、不信、不恭敬、懈怠等冷心。日月皆诸宝所成，日能作热，月能作冷，虽俱利益众生，以不能兼故，不名为如意。宝珠所在处，毒蛇等诸恶虫所不能害；般若亦如是，贪欲等毒所不能病。若有人毒蛇所螫，持宝珠示之，即时除愈；有人为贪欲等毒蛇所螫，得般若波罗蜜，贪恚毒即除，如难陀、鸯群梨摩罗等。有人眼痛盲瞽，以宝珠示之，即时除愈；般若波罗蜜亦如是，有人以无明、疑悔、颠倒邪见等破慧眼，得般若即时明了。如人癞疮痈肿，以宝珠示之，即时除愈；般若亦如是，五逆癞罪等，得般若即时消灭。如以种种色裹宝珠，著水中随作一色；般若亦如是，行者得般若力故，心则柔软，无所著，随信手五根等，亦随顺四禅、四无量心、背舍、胜处及一切入。<br>
      　　复次，于须陀洹、斯陀含、阿那含、阿罗汉、辟支佛地，随顺遍学，无所违逆。第六缥色者，是虚空色，行者得般若观诸法空，心亦随顺不著。如是等种种者，入一切诸法，皆随顺无碍。如水浑浊，杂色不净，以珠著中，皆清净一色；般若亦如是，人有种种烦恼、邪见、戏论，扰心浑浊，得般若则清净一色。如如意珠有无量功德，般若功德亦如是。<br>
      　　今当别相说般若功德：是如意珠，但能除恶鬼，不能坏魔天，般若则能除二事；珠能治身病，般若能治身、心病；珠能治人、神所治病，般若能治一切天龙鬼神所不能治病；珠能治世世曾所治病，般若能治无始世界来未曾所治病，如是等种种差别。珠能照所住处夜闇，般若能照一切烦恼相应无明黑闇，及不共无明，及一切法中不了痴黑闇。珠但能破所住处热，不能破余处热；般若力，乃至无量世界劫尽大火，一吹能灭，何况一处热！珠但能除形质火、日之热，般若能除三毒心热；珠能除风雨、寒雪，般若能除十方无量世界众生不信、不恭敬、懈怠心等寒；珠能却外毒螫，不能除四大毒蛇，般若能毕竟除此二种毒；珠不能治邪见毒，般若能除；珠能治肉眼，般若能治慧眼；珠能治近见眼，般若能治远见眼；珠能治肉眼，肉眼不作珠，般若能治慧眼，慧眼即作般若；珠能治肉眼，后病复发，般若治慧眼，毕竟清净；珠能治癞疮恶肿，般若能治身癞、心癞。<br>
      　　问曰：四种病中，摄一切病，何以别说眼痛癞病等？<br>
      　　答曰：眼是身中第一，所用最贵，是故别说。诸病中癞病最重，宿命罪因缘故难治，是故更说。珠能令水随所裹色，般若能随顺心数善法。珠不能转人心，般若能转一切众生心性所乐所欲。珠能令所著处浊水清，非一切水；般若力能令六觉浊心即时清净，又于诸龙王、鬼神王、人王等贪恚浊心，能令清净。珠能使所著函箧、房舍有威德；般若力能度十方无量世界阿僧祇众生，令有威德。珠功德力入函箧，不能与人随意功德；舍利得般若熏修故，有人供养，必还得般若而得成佛。是函箧凡夫之人所贵，舍利凡夫、圣人所贵；函箧世间受乐人所贵，舍利出世间世间受乐人所贵。般若是如意宝珠，函箧是舍利，舍利中虽无般若，般若所熏故得供养。<br>
      　　复次，诸圣法中，般若第一，无可譬喻；以世间人贵是宝珠故，以珠为喻。人见如意宝珠，所愿皆得，若见珠所住处，亦得少愿。行者亦如是，得是般若波罗蜜义，即入佛道；若见般若所住舍利供养故，得今世、后世无量福乐，久必得道。如是总相、别相，应当知。<br>
      　　问曰：般若若有如是功德者，何以故说舍利是五波罗蜜，乃至一切种智所住处故得供养？<br>
      　　答曰：先已说，一切诸法，般若波罗蜜为首为明导；譬如王来必有将从，但举其主名，余者已尽得。赞般若波罗蜜，是义先已说。</p>
      <p>　　【经】“复次，世尊，有二种法相：有为诸法相，无为诸法相。云何有为诸法相？所谓内空中智慧，乃至无法有法空中智慧，四念处中智慧，乃至八圣道分中智慧，佛十力、四无所畏、四无碍智、十八不共法中智慧，善法中不善法中、有漏法中无漏法中、世间法中出世间法中智慧，是名有为诸法法相。云何名无为诸法相？若法无生无灭，无住无异，无垢无净，无增无减，诸法自性。云何名诸法自性？诸法无所有性，是诸法自性，是名无为诸法相。”<br>
      　　尔时，佛告释提桓因：“如是，如是。憍尸迦，过去诸佛，因是般若波罗蜜，得阿耨多罗三藐三菩提，过去诸佛弟子，亦因般若波罗蜜，得须陀洹道，乃至阿罗汉、辟支佛道，未来、现在世十方无量阿僧祇诸佛，因是般若波罗蜜，得阿耨多罗三藐三菩提，未来、现在诸佛弟子，亦因般若波罗蜜，得须陀洹道，乃至辟支佛道。何以故？般若波罗蜜中广说三乘义，以无相法故，无生无灭法故，无垢无净法故，无作无起、不入不出、不增不损、不取不舍法故。以俗法故，非以第一义。何以故？是般若波罗蜜，非此非彼，非高非下，非等非不等，非相非无相，非世间非出世间，非有漏非无漏，非有为非无为，非善非不善，非过去非未来非现在。何以故？憍尸迦，般若波罗蜜，不取声闻、辟支佛法，亦不舍凡夫法。”<br>
      　　释提桓因白佛言：“世尊，菩萨摩诃萨，行般若波罗蜜，知一切众生心，亦不得众生，乃至知者、见者亦不得。是菩萨不得色，不得受、想、行、识，不得眼乃至意，不得色乃至法，不得眼触因缘生受乃至意触因缘生受，不得四念处乃至十八不共法，不得阿耨多罗三藐三菩提，不得诸佛法，不得佛。何以故？般若波罗蜜，不为得法故出。何以故？般若波罗蜜，性无所有、不可得，所用法不可得，处亦不可得！”<br>
      　　佛告释提桓因：“如是，如是。憍尸迦，如汝所说！菩萨摩诃萨，长夜行般若波罗蜜，阿耨多罗三藐三菩提不可得，何况菩萨及菩萨法？”<br>
      　　尔时，释提桓因白佛言：“世尊，菩萨摩诃萨但行般若波罗蜜，不行余波罗蜜耶？”<br>
      　　佛告释提桓因言：“憍尸迦，菩萨尽行六波罗蜜法，以无所得故。行檀波罗蜜，不得施者，不得受者，不得财物。行尸罗波罗蜜，不得戒，不得持戒人，不得破戒人。乃至行般若波罗蜜，不得智慧，不得智慧人，不得无智慧人。憍尸迦，菩萨摩诃萨行布施时，般若波罗蜜为作明导，能具足檀波罗蜜；菩萨摩诃萨行持戒时，般若波罗蜜为作明导，能具足尸罗波罗蜜；菩萨摩诃萨行忍辱时，般若波罗蜜为作明导，能具足羼提波罗蜜；菩萨摩诃萨行精进时，般若波罗蜜为作明导，能具足毗梨耶波罗蜜；菩萨摩诃萨行禅时，般若波罗蜜为作明导，能具足禅波罗蜜；菩萨摩诃萨观诸法时，般若波罗蜜为作明导，能具足般若波罗蜜。一切法以无所得故，所谓色乃至一切种智。憍尸迦，譬如阎浮提诸树，种种叶、种种华、种种果、种种色，其荫无差别；诸波罗蜜入般若波罗蜜中，至萨婆若，无差别亦如是，以无所得故。”<br>
      　　释提桓因白佛言：“世尊，般若波罗蜜，大功德成就！世尊，般若波罗蜜，一切功德成就！世尊，般若波罗蜜，无量功德成就！无边大功德成就！无等功德成就！世尊，若有善男子、善女人，书是般若波罗蜜经卷，恭敬供养，尊重赞叹，华香乃至幡盖，如般若波罗蜜所说正忆念；复有善男子、善女人，书般若波罗蜜经卷与他人，其福何所为多？”<br>
      　　佛告释提桓因：“憍尸迦，我还问汝，随汝意报我。若有善男子、善女人，供养诸佛舍利，恭敬尊重赞叹，华香乃至幡盖；若复有人分舍利如芥子许与他人，令供养恭敬，尊重赞叹，华香乃至幡盖，其福何所为多？”<br>
      　　释提桓因白佛言：“世尊，如我从佛闻法中义，有善男子、善女人，自供养舍利，乃至幡盖；若复有人分舍利如芥子许，与他人令供养，其福甚多！世尊，佛见是福，利众生故，入金刚三昧中，碎金刚身作末舍利。何以故？有人佛灭度后，供养佛舍利，乃至如芥子许，其福报无边，乃至苦尽。”<br>
      　　佛告释提桓因：“如是，如是。憍尸迦，若善男子、善女人，书般若波罗蜜经卷，供养恭敬，华香乃至幡盖；若复有人书般若波罗蜜经卷，与他人令学，是善男子、善女人其福甚多！<br>
      　　“复次，憍尸迦，善男子、善女人，如般若波罗蜜中义，为他人说，开示分别令易解，是善男子、善女人，胜于前善男子、善女人功德。所从闻般若波罗蜜，当视其人如佛，亦如高胜梵行人。何以故？当知般若波罗蜜即是佛，般若波罗蜜不异佛，佛不异般若波罗蜜。过去、未来、现在诸佛，皆从般若波罗蜜中学，得阿耨多罗三藐三菩提，及高胜梵行人。高胜梵行人者，所谓阿鞞跋致。菩萨摩诃萨亦学是般若波罗蜜，当得阿耨多罗三藐三菩提；声闻人学是般若波罗蜜，得阿罗汉道；求辟支佛道人学是般若波罗蜜，得辟支佛道。菩萨亦学是般若波罗蜜，得入菩萨位。以是故，憍尸迦，善男子、善女人，欲供养现在佛，恭敬尊重赞叹，华香乃至幡盖，当供养般若波罗蜜！我见是利益，初得阿耨多罗三藐三菩提时，作如是念：‘谁有可供养恭敬、尊重赞叹依止住者？’憍尸迦，我一切世间中，若天、若魔、若梵、若沙门、婆罗门中，不见与我等，何况有胜者？我自思念：‘我所得法，自致作佛；我供养是法，恭敬尊重赞叹，当依止住，依是法。何等是法？所谓般若波罗蜜。’憍尸迦，我自供养是般若波罗蜜，恭敬尊重赞叹已，依止住；何况善男子、善女人欲得阿耨多罗三藐三菩提，而不供养般若波罗蜜，恭敬尊重赞叹、华香、缨络乃至幡盖？何以故？般若波罗蜜中生诸菩萨摩诃萨，菩萨摩诃萨中生诸佛。以是故，憍尸迦，善男子、善女人，若求佛道，若求辟支佛道，若求声闻道，皆应供养般若波罗蜜，恭敬尊重赞叹，华香乃至幡盖。”　　<br>
      　　【论】问曰：何因缘故说是有为法、无为法相？<br>
      　　答曰：帝释赞叹般若波罗蜜，摄一切法，此中欲说因缘。有为法相，所谓十八空、三十七品乃至十八不共法；略说善不善等，乃至世间出世间，是名有为法相。何以故？是作相，先无今有，已有还无故。与上相违，即是无为法相。是二法相，皆般若波罗蜜中摄。有为善法是行处，无为法是依止处；余无记、不善法，以舍离故不说。此是新发意菩萨所学。若得般若波罗蜜方便力，应无生忍，则不爱行法，不憎舍法，不离有为法而有无为法，是故不依止涅槃。是以经中说：般若波罗蜜中，广说三乘，用无相法故，无生无灭等。以世谛故作是说，非第一义谛。菩萨行是诸法实相，虽能观一切众生心，亦不得众生；虽能行一切法，亦不得一切法。何以故？以得无所得般若波罗蜜故。佛可其所叹，菩萨常习是行，乃至阿耨多罗三藐三菩提不可得，何况余法？帝释意念：若般若是究竟法者，行人但行般若波罗蜜，何用余法？佛答：菩萨行六波罗蜜，以般若波罗蜜，用无所得法和合故，此即是行般若波罗蜜。若但行般若，不行五法，则功德不具足，不美不妙。譬如愚人不识饮食种具，闻盐是众味主，便纯食盐，失味致患；行者亦如是，欲除著心故，但行般若，反堕邪见，不能增进善法。若与五波罗蜜和合，则功德具足，义味调适；虽众行和合，般若为主。若布施等诸法离般若波罗蜜，则有种种差别；至般若波罗蜜中，皆一相无有差别。譬如阎浮提阿那婆达多池，四大河流，一大河有五百小川归之，俱入大海，则失其本名，为一味无有别异。又如树木，枝叶华果，众色别异，荫则无别。<br>
      　　问曰：荫亦有差别，树大则荫大。枝叶华果大小种种异形，云何无差别？<br>
      　　答曰：蔽光故影现，无光之处即名为荫，荫不以大小异形为义。<br>
      　　问曰：行般若波罗蜜，受诵乃至正忆念，此事为难；书持般若经卷与他人，为易，功德尚不应等，云何言胜？<br>
      　　答曰：独行读、诵、正忆念虽难，或以我心故功德小。以经卷与他者，有大悲心，作佛道因缘，无吾我故，功德为大。如佛问帝释：若人自供养舍利，复有人以舍利与他令供养，其福何所为多？答曰：与他人令供养得福多，以无吾我、慈心与故。佛虽不用福德，见有如是大利益众生故，是以入金刚三昧，自碎其身。<br>
      　　问曰：若福德在心，佛何用碎身如芥子，令人供养？<br>
      　　答曰：信净心从二因缘生：一者、内正忆念，二者、外有良福田。譬如有好谷子，田又良美，所收必多。是故心虽好，必因舍利，然后得大果报。佛既可其言，复更自说：有人书写经卷与人，复有人于大众中广解其义，其福胜前，视是人如佛、若次佛。如佛、若次佛，义如先说。<br>
      　　佛以二种因缘，证般若波罗蜜为胜：一者、三世圣人从中学，成圣道；二者、我以此法故，得成无上圣，我今还师仰此法。法者，诸法实相，所谓般若波罗蜜。憍尸迦，我更无所求，而犹推尊般若供养，何况善男子不以种种供具，供养般若波罗蜜？此中说因缘：般若是菩萨根本因缘，菩萨是诸佛根本因缘，诸佛是一切世间大利益安乐因缘。是故声闻、辟支佛人，欲疾安隐，入三解脱门行者，犹尚供养般若波罗蜜，何况菩萨！供养具者，所谓以一心听受，乃至正忆念，及以华香乃至幡盖。</p>
<div class="jwbt-box"><div class="jwbt"><a name=j1163-03-54><a href="1163-03.htm#MENU-top">大智度论卷第六十</div></a></a>
<div class="jwbtbm"><a name=j1163-03-55><a href="1163-03.htm#MENU-top">释十善品第三十八</div></div></a></a>
<p>　　【经】佛告释提桓因言：“憍尸迦，若有善男子、善女人，教一阎浮提人行十善道。于汝意云何？是因缘故，得福多不？”<br>
      　　答言：“甚多！世尊。”<br>
      　　佛言：“不如善男子、善女人，书持般若波罗蜜经卷与他人，令读诵说，得福多。何以故？是般若波罗蜜中，广说诸无漏法。善男子、善女人从是中学，已学、今学、当学；入正法位中，已入、今入、当入。得须陀洹果，已得、今得、当得；乃至阿罗汉果，求辟支佛道亦如是。诸菩萨摩诃萨求阿耨多罗三藐三菩提，入正法位中，已入、今入、当入。得阿耨多罗三藐三菩提，已得、今得、当得。憍尸迦，何等是无漏法？所谓四念处，乃至八圣道分，四圣谛，内空乃至无法有法空，佛十力乃至十八不共法。善男子、善女人学是法，得阿耨多罗三藐三菩提，已得、今得、当得。<br>
      　　“憍尸迦，若有善男子、善女人，教一人令得须陀洹果；是人得福德，胜教一阎浮提人行十善道。何以故？憍尸迦，教一阎浮提人行十善道，不离地狱、畜生、饿鬼苦。憍尸迦，教一人得须陀洹果，离三恶道故。乃至阿罗汉果、辟支佛道，亦如是。憍尸迦，若善男子、善女人，教一阎浮提人令得须陀洹果、斯陀含、阿那含、阿罗汉、辟支佛道；不如善男子、善女人，教一人令得阿耨多罗三藐三菩提得福多！何以故？憍尸迦，以菩萨因缘故，生须陀洹，乃至阿罗汉、辟支佛；以菩萨因缘故生诸佛。以是因缘故，憍尸迦，当知善男子、善女人，书般若波罗蜜经卷与他人，令书持、读诵、说，得福多！何以故？是般若波罗蜜中，广说诸善法。是善法中学，便出生刹利大姓、婆罗门大姓、居士大家，四天王天乃至非有想非无想天，便有四念处乃至一切种智，便有诸须陀洹乃至阿罗汉、辟支佛，便有诸佛。憍尸迦，置一阎浮提人；若有善男子、善女人，教四天下世界中众生令行十善道。于汝意云何？是人以是因缘，得福多不？”<br>
      　　答言：“甚多！世尊。”<br>
      　　佛言：“不如善男子、善女人，书般若波罗蜜经卷与他人，令书持、读诵、说，得福多！余如上说。憍尸迦，置四天下世界中众生；若教小千世界中众生，令行十善道，亦如是。憍尸迦，置小千世界中众生；若教二千中世界中众生，令行十善道；若有善男子、善女人，书般若波罗蜜经卷与他人，令书持、读诵，是人得福多！余如上说。憍尸迦，置二千中世界中众生；若教三千大千世界中所有众生，令行十善道；复有人书般若波罗蜜经卷与他人，令书持、读诵，是人福得多！憍尸迦，置三千大千世界中众生；若教如恒河沙等世界中所有众生，令行十善道；若复有人书般若波罗蜜经卷与他人，令书持、读诵，其福多！余如上说。<br>
      　　“复次，憍尸迦，有人教一阎浮提众生，令立四禅、四无量心、四无色定、五神通。于汝意云何？是善男子、善女人福德多不？”<br>
      　　释提桓因言：“甚多！世尊。”<br>
      　　佛言：“不如是善男子、善女人，书般若波罗蜜经卷与他人，令书持、读诵得福多！何以故？是般若波罗蜜中，广说诸善法。余如上说。憍尸迦，置阎浮提众生；复置四天下世界中众生，小千世界中众生，二千中世界中众生，三千大千世界中众生。憍尸迦，若有人教十方如恒河沙等世界中众生，令立四禅、四无量心、四无色定、五神通。于汝意云何？是人福德多不？”<br>
      　　答言：“甚多！世尊。”<br>
      　　佛言：“不如善男子、善女人，书般若波罗蜜经卷与他人，令书持、读诵得福多！何以故？是般若波罗蜜中，广说诸善法。余如上说。<br>
      　　“复次，憍尸迦，若有善男子、善女人，受是般若波罗蜜，持读诵说、正忆念，是人福德，胜教阎浮提人行十善道，立四禅、四无量心、四无色定、五神通。正忆念者，受持、亲近般若波罗蜜，乃至正忆念，不以二法，不以不二法。受持、亲近禅波罗蜜、毗梨耶波罗蜜、羼提波罗蜜、尸罗波罗蜜、檀波罗蜜，乃至正忆念，不以二法，不以不二法。为阿耨多罗三藐三菩提，正忆念内空乃至一切种智，不以二法，不以不二法。<br>
      　　“复次，憍尸迦，若善男子、善女人，为他人种种因缘演说般若波罗蜜义，开示分别令易解。憍尸迦，何等是般若波罗蜜义？憍尸迦，般若波罗蜜义者，不应以二相观，不应以不二相观，非有相非无相，不入不出，不增不损，不垢不净，不生不灭，不取不舍，不住非不住，非实非虚，非合非散，非著非不著，非因非不因，非法非不法，非如非不如，非实际非不实际。憍尸迦，若善男子、善女人，能以是般若波罗蜜义，为他人种种因缘演说，开示分别令易解，是善男子、善女人所得福德甚多；胜自受持般若波罗蜜，亲近、读诵、说、正忆念。<br>
      　　“复次，憍尸迦，善男子、善女人，自受持般若波罗蜜，亲近、读诵、说、正忆念；亦为他人种种因缘演说般若波罗蜜义，开示分别令易解，是善男子、善女人所得功德甚多！”<br>
      　　释提桓因白佛言：“世尊，善男子、善女人，应如是演说般若波罗蜜义，开示分别令易解！”<br>
      　　佛语释提桓因：“如是，憍尸迦，是善男子、善女人，应如是演说般若波罗蜜义，开示分别令易解。憍尸迦，善男子、善女人，如是演说般若波罗蜜义，开示分别令易解，得无量无边阿僧祇福德。若善男子、善女人，供养十方无量阿僧祇诸佛，尽其寿命，随其所须，恭敬尊重赞叹，华香乃至幡盖供养；若复有善男子、善女人，种种因缘为他人广说般若波罗蜜义，开示分别令易解，是善男子、善女人功德甚多！何以故？诸过去、未来、现在佛，皆于是般若波罗蜜中学，得阿耨多罗三藐三菩提，已得、今得、当得。<br>
      　　“复次，憍尸迦，若善男子、善女人，于无量无边阿僧祇劫行檀波罗蜜，不如是善男子、善女人，以般若波罗蜜，为他人演说其义，开示分别令易解，其福甚多，以无所得故。<br>
      　　“云何名有所得？憍尸迦，若菩萨摩诃萨，用有所得故布施，布施时作是念：我与，彼受，所施者物，是名得檀，不得波罗蜜。我持戒，此是戒，是名得戒，不得波罗蜜。我忍辱，为是人忍辱，是名得忍辱，不得波罗蜜。我精进，为是事勤精进，是名得精进，不得波罗蜜。我修禅，所修是禅，是名得禅，不得波罗蜜。我修慧，所修是慧，是名得慧，不得波罗蜜。憍尸迦，是善男子、善女人如是行者，不得具足檀波罗蜜、尸罗波罗蜜、羼提波罗蜜、毗梨耶波罗蜜、禅波罗蜜、般若波罗蜜。”<br>
      　　释提桓因白佛言：“世尊，菩萨摩诃萨，云何修具足檀波罗蜜、尸罗波罗蜜、羼提波罗蜜、毗梨耶波罗蜜、禅波罗蜜、般若波罗蜜？”<br>
      　　佛告释提桓因：“菩萨摩诃萨布施时，不得与者，不得受者，不得所施物，是人得具足檀波罗蜜；乃至修般若波罗蜜时，不得智，不得所修智，是人得具足般若波罗蜜。憍尸迦，是为菩萨摩诃萨具足檀波罗蜜，乃至般若波罗蜜。善男子、善女人如是行般若波罗蜜，当为他人演说其义，开示分别令易解；禅波罗蜜、毗梨耶波罗蜜、羼提波罗蜜、尸罗波罗蜜、檀波罗蜜，演说其义，开示分别令易解。何以故？憍尸迦，未来世当有善男子、善女人，欲说般若波罗蜜，而说相似般若波罗蜜。有善男子、善女人发阿耨多罗三藐三菩提心，闻是相似般若波罗蜜，失正道。善男子、善女人，应为是人具足演说般若波罗蜜义，开示分别令易解。”<br>
      　　释提桓因白佛言：“世尊，何等是相似般若波罗蜜？”<br>
      　　佛言：“有善男子、善女人，说有所得般若波罗蜜，是为相似般若波罗蜜。”<br>
      　　释提桓因白佛言：“世尊，云何善男子、善女人，说有所得般若波罗蜜，是为相似般若波罗蜜？”<br>
      　　佛言：“善男子、善女人，说有所得般若波罗蜜，是相似般若波罗蜜者，说色无常，作是言：‘能如是行，是行般若波罗蜜。’行者求色无常，是为行相似般若波罗蜜。说受、想、行、识无常，作是言：‘能如是行，是行般若波罗蜜。’行者求受、想、行、识无常，是为行相似般若波罗蜜。说眼无常乃至说意无常，说色无常乃至说法无常；说眼界无常，色界、眼识界无常，乃至说意界、法界、意识界无常。说地种无常，乃至说识种无常；说眼识众无常乃至说意识众无常，说眼触无常乃至说意触无常，说眼触因缘生受无常乃至说意触因缘生受无常：广说如五众。说色苦，乃至说意触因缘生受苦；说色无我，乃至说意触因缘生受无我，皆如五众说。行者行檀波罗蜜时，为说色无常、苦、无我，乃至意触因缘生受，说无常、苦、无我。尸罗波罗蜜，乃至般若波罗蜜亦如是。行四禅、四无量心、四无色定，为说无常、苦、无我。行四念处，为说无常、苦、无我。乃至行萨婆若时，为说无常、苦、无我。作如是教：‘能如是行者，是为行般若波罗蜜。’憍尸迦，是名相似般若波罗蜜。<br>
      　　“复次，憍尸迦，若善男子、善女人，当来世说相似般若波罗蜜，作是言：‘汝善男子修行般若波罗蜜，汝修行般若波罗蜜时，当得初地乃至当得十地。禅波罗蜜，乃至檀波罗蜜，亦如是。’行者以相似有所得，以总相修是般若波罗蜜。憍尸迦，是名相似般若波罗蜜。<br>
      　　“复次，憍尸迦，善男子、善女人，欲说般若波罗蜜，作是言：‘汝善男子修行般若波罗蜜已，当过声闻、辟支佛地。’是名相似般若波罗蜜。<br>
      　　“复次，善男子、善女人，为求佛道者如是说：‘汝善男子、善女人，修行般若波罗蜜已，入菩萨位，得无生法忍；得无生忍已、便住菩萨神通，从一佛界至一佛界，供养诸佛，恭敬尊重赞叹。’如是说者，是名相似般若波罗蜜。<br>
      　　“复次，憍尸迦，善男子、善女人，为求佛道者如是说：‘汝善男子、善女人，学是般若波罗蜜，受持、读诵、说、正忆念，当得无量无边阿僧祇功德。’如是说者，名相似般若波罗蜜。<br>
      　　“复次，善男子、善女人，为求佛道者说：‘如过去、未来、现在诸佛功德善本，从初发心至成得佛，都合集回向阿耨多罗三藐三菩提。’如是说者，是名相似般若波罗蜜。”<br>
      　　释提桓因白佛言：“世尊，云何善男子、善女人，为求佛道者，不说相似般若波罗蜜？”<br>
      　　佛言：“若善男子、善女人，为求佛道者说般若波罗蜜：‘善男子，汝修行般若波罗蜜，莫观色无常。何以故？色、色性空，是色性非法，若非法即名为般若波罗蜜。般若波罗蜜中色非常非无常。何以故？是中色尚不可得，何况常、无常？’憍尸迦，善男子、善女人如是说者，是名不说相似般若波罗蜜。受、想、行、识亦如是。<br>
      　　“复次，憍尸迦，善男子、善女人，为求佛道者说：‘汝善男子修行般若波罗蜜，于诸法莫有所过，莫有所住。何以故？般若波罗蜜中，无有法可过、可住。所以者何？一切法自性空，自性空是非法，若非法即是为般若波罗蜜。般若波罗蜜中，无有法可入可出、可生可灭。’憍尸迦，是善男子、善女人如是说，是名不说相似般若波罗蜜。广说如上。与相似相违，是名不说相似般若波罗蜜。如是，憍尸迦，善男子、善女人，应如是演说般若波罗蜜义。若如是说般若波罗蜜义，所得功德，胜于前者。”　　<br>
      　　【论】论者言：佛更欲以异门明般若波罗蜜胜故，问帝释言：若有人教一阎浮提人行十善道，其福多不？如经中广说。此中说所以胜因缘，所谓般若波罗蜜，广说诸无漏法，成三乘道，入涅槃，不复还。十善道但善有漏法，受世间无常福乐，还复堕苦，是故不如。<br>
      　　复次，先是世间法，后是出世间法；先是能生生死法，后是能灭生死法；先是无常乐因缘，后是常乐因缘；先是凡夫、圣人共法，后但是为圣人法。如是等差别。无漏法者，三十七品、十八不共法，乃至无量诸佛法。欲令是事了了易解故，更说因缘，所谓教一人令得须陀洹果，得大福德，胜于教阎浮提人行十善道。虽行十善，未免三恶道故。乃至得阿罗汉、辟支佛道，亦如是。佛更说譬喻：若有人教一阎浮提人，令得声闻、辟支佛道，不如有人教一人令得阿耨多罗三藐三菩提，是人得福多。何以故？须陀洹至辟支佛，皆从菩提生故。是般若波罗蜜中，种种说佛道因缘。是故书般若经卷与人，胜以十善教四天下，乃至如恒河沙等世界。<br>
      　　复次，教阎浮提人，乃至恒河沙等世界人，令行四禅等，乃至五神通亦如是。但四禅等是离欲人，与十善差别。<br>
      　　复次，若有人教一阎浮提人，乃至如恒河沙世界，令行十善道、四禅、四无量心、四无色定、五神通，不如是人受持般若波罗蜜，读诵说、正忆念，得福多。得福多者，上以般若经卷与他人，今自行般若为异。先十善道，乃至五神通别说，今合说。<br>
      　　问曰：何以不解受持、读诵、说，但解正忆念？<br>
      　　答曰：受持、读诵、说福德多，以正忆念能具二事，所谓福德、智慧，是故别说。如人采药草，乃至合和而未服之，于病无损，服乃除病。正忆念如服药病愈，是故但解正忆念。正忆念相，所谓非二非不二行般若波罗蜜。二不二义，如先说。初以书经卷胜舍利；中以经卷与人，胜教人行十善，乃至五神通；令受持、读诵、说，于受持边，正忆念最胜；今诸佛怜愍众生故，为解其义令易解，胜自行正忆念。<br>
      　　是时，佛欲广分别福德故，说言：若有人尽形寿供养十方佛，不如为他解说般若义。此中说胜因缘：三世诸佛皆学是般若，成无上道。<br>
      　　复次，若菩萨于无量劫行六波罗蜜，以有所得故，不如为人解说般若波罗蜜。有所得者，所谓以我心，于诸法中取相故。佛更欲说般若正义，故答帝释：菩萨以无所得行六波罗蜜，则得具足，即是般若波罗蜜正义。有人未来世说相似般若者，会中人闻说正忆念，作是思惟：何者是邪忆念？是故说相似般若波罗蜜相。如人知是道、非道故，能舍非道行正道。<br>
      　　复次，怜愍未来世众生，不见佛及诸大菩萨；但见经书，邪忆念故，随著音声，说相似般若波罗蜜。相似者，名字语言同，而心义异。如以著心取相，说五众等无常，乃至无生无灭，是相似般若；若以不著心，不取相，说五众无常，但为破常颠倒故，不著无常，是真实般若。是说法人，教舍相似般若波罗蜜，修习真般若，是名说般若波罗蜜正义，胜前功德。</p>
      <p>　　【经】“复次，憍尸迦，阎浮提中所有众生，皆教令得须陀洹于汝意云何？是人得福多不？”<br>
      　　答言：“甚多！世尊。”<br>
      　　佛言：“不如是善男子、善女人，以般若波罗蜜，为他人种种因缘，演说其义，开示分别令易解，如是言：‘善男子，汝来受是般若波罗蜜，勤诵读说、正忆念，如般若波罗蜜中所说行。何以故？是般若波罗蜜中，出生诸须陀洹。’憍尸迦，置阎浮提中众生；复置四天下众生，小千世界、二千中世界、三千大千世界众生；若有人教十方如恒河沙等世界中众生，尽教令得须陀洹。于汝意云何？是人得福多不？”<br>
      　　答言：“甚多！世尊。”<br>
      　　佛言：“不如是善男子、善女人，以般若波罗蜜，为他人种种因缘，演说其义，开示分别令易解，如是言：‘善男子，汝来受是般若波罗蜜，勤读诵说、正忆念，如般若波罗蜜中所说行。何以故？般若波罗蜜中，出生诸须陀洹。’<br>
      　　“复次，憍尸迦，若有善男子、善女人，教阎浮提中人，令得斯陀含、阿那含、阿罗汉。于汝意云何？是人得福多不？”<br>
      　　答言：“甚多！世尊。”<br>
      　　佛言：“不如是善男子、善女人，以般若波罗蜜，为他人种种因缘，演说其义，开示分别令易解，如是言：‘汝来善男子，受是般若波罗蜜，勤诵读说、正忆念，如般若波罗蜜中所说行。何以故？般若波罗蜜中，出生诸斯陀含、阿那含、阿罗汉故。’乃至十方如恒河沙等世界中众生，亦如是。<br>
      　　“复次，憍尸迦，若善男子、善女人，教一阎浮提中众生，令得辟支佛道。于汝意云何？是人得福多不？”<br>
      　　答言：“甚多！”<br>
      　　佛言：“不如善男子、善女人，以般若波罗蜜，为他人种种因缘，演说其义，开示分别令易解，如是言：‘汝来善男子，受是般若波罗蜜，勤诵读说、正忆念，如般若波罗蜜中所说行。何以故？般若波罗蜜中，出生诸辟支佛道故。’四天下乃至十方如恒河沙等世界中众生，亦如是。<br>
      　　“复次，憍尸迦，善男子、善女人，教一阎浮提中众生，令发阿耨多罗三藐三菩提心。于汝意云何？是人得福多不？”<br>
      　　答言：“甚多！世尊。”<br>
      　　佛言：“不如善男子、善女人，以般若波罗蜜，为他人种种因缘，演说其义，开示分别令易解，如是言：‘汝当随般若波罗蜜中学，当得一切智法；汝若得一切智法，汝便得修行般若波罗蜜，增益具足；若得修行般若波罗蜜，增益具足，汝当得阿耨多罗三藐三菩提。’何以故？憍尸迦，般若波罗蜜中，生诸初发意菩萨摩诃萨故。乃至十方如恒河沙等世界，亦如是。<br>
      　　“复次，憍尸迦，善男子、善女人，教一阎浮提中众生，令住阿鞞跋致地。于汝意云何？是人福德多不？”<br>
      　　答言：“甚多！世尊。”<br>
      　　佛言：“不如善男子、善女人，以般若波罗蜜，为他人种种因缘，演说其义，开示分别令易解，如是言：‘汝来善男子，受是般若波罗蜜，乃至如般若波罗蜜中所说行，汝便得一切智法；得一切智法已，乃至便得阿耨多罗三藐三菩提。何以故？般若波罗蜜中，生诸菩萨摩诃萨阿鞞跋致地故。’乃至十方如恒河沙等世界，亦如是。<br>
      　　“复次，憍尸迦，一阎浮提中众生，发意求阿耨多罗三藐三菩提；若有善男子、善女人，为是人演说般若波罗蜜，及其义解，开示分别，如是言：‘汝来善男子，受是般若波罗蜜，乃至如般若波罗蜜中所说行；学已，汝当得阿耨多罗三藐三菩提。’复有人为一阿鞞跋致菩萨，演说般若波罗蜜，及其义解，开示分别，如是言：‘善男子，汝来受是般若波罗蜜，乃至如般若波罗蜜中所说行；学已，汝当得阿耨多罗三藐三菩提。’是善男子所得功德甚多！乃至十方如恒河沙等世界中，亦如是。<br>
      　　“复次，憍尸迦，若有一阎浮提中众生，皆得阿鞞跋致阿耨多罗三藐三菩提；复有善男子、善女人，以般若波罗蜜，为是人演说其义。于是中有一菩萨，疾欲得阿耨多罗三藐三菩提，若有善男子、善女人，为是菩萨说般若波罗蜜，及其义解，是人功德最多！乃至十方如恒河沙等世界，亦如是。”<br>
      　　释提桓因白佛言：“世尊，如是菩萨摩诃萨，转近阿耨多罗三藐三菩提者，如是应转转教行檀波罗蜜、尸罗波罗蜜、羼提波罗蜜、毗梨耶波罗蜜、禅波罗蜜、般若波罗蜜；应教内空乃至无法有法空，四念处乃至八圣道分，佛十力、四无所畏、四无碍智、十八不共法；亦应供养衣服、卧具，饮食、汤药，随其所须。是善男子、善女人，法施、财施供养是菩萨，所得功德，胜于前者。何以故？世尊，是菩萨摩诃萨，疾得阿耨多罗三藐三菩提故。”<br>
      　　尔时，慧命须菩提语释提桓因言：“善哉！善哉！憍尸迦，汝为圣弟子，安慰诸菩萨摩诃萨，为阿耨多罗三藐三菩提者，以法施、财施利益，法应尔。何以故？菩萨中生诸佛圣众。若菩萨不发阿耨多罗三藐三菩提心者，是菩萨不能学六波罗蜜乃至十八不共法；若不学六波罗蜜乃至十八不共法，不能得阿耨多罗三藐三菩提；若不能得阿耨多罗三藐三菩提者，则无声闻、辟支佛。以是故，憍尸迦，诸菩萨摩诃萨学六波罗蜜乃至十八不共法时，得阿耨多罗三藐三菩提；得阿耨多罗三藐三菩提故，断地狱、畜生、饿鬼道；世间便有刹利大姓、婆罗门大姓、居士大家，四天王天乃至非有想非无想天，便有檀波罗蜜，尸罗、羼提、毗梨耶、禅波罗蜜、般若波罗蜜，内空乃至无法有法空，四念处乃至十八不共法出现于世，声闻、辟支佛乘、佛乘，皆现于世。”　　<br>
      　　【论】论者言：教阎浮提乃至恒河沙世界中人，令得声闻、辟支佛道，不如为他人演说般若波罗蜜义。此中说因缘：是诸贤圣，皆从般若波罗蜜中出故。般若波罗蜜是诸法实相；正遍知名为佛，小不如是大菩萨、辟支佛、阿罗汉，转不如是阿那含、斯陀含、须陀洹。爱念供养能知诸法实相者，是天王、人王等世间福德人。是故常说般若波罗蜜，出生诸贤圣、刹利大姓，乃至一切诸天。<br>
      　　复次，教一阎浮提乃至恒河沙世界中人，发无上道，乃至阿鞞跋致，不如为人解说般若波罗蜜正义。<br>
      　　问曰：上说凡夫法、二乘法，不如可尔。今说教人发无上道、得阿鞞跋致，是佛道事，何故不如？<br>
      　　答曰：说般若正义有二种：一者、生死肉身菩萨，二者、出三界不生不死法性生身菩萨。是菩萨但说过阿鞞跋致菩萨事，所谓教化众生、净佛世界，分别一切众生三世无量劫心行业因缘，分别诸世界起灭成败劫数多少，大慈大悲、一切智等无量诸佛法。为是一人说法，胜教阎浮提，乃至如恒河沙世界众生令发心。又复至阿鞞跋致，从阿鞞跋致已上至佛道，中间更有一人近佛道，疾欲成佛，教是人般若波罗蜜正义者，其福最多！何以故？福田大故，福德亦大。譬如供养一切十方如恒河沙等世界圣人，乃至欲坐道场菩萨，不如供养一佛。譬如犯于太子，得罪过犯一切人；若供养太子，得恩胜于供养一切凡夫。若犯国王，得罪过于犯太子；若供养国王，胜于供养太子。如是，教化供养疾近作佛菩萨，胜于供养教化如恒河沙等阿鞞跋致菩萨功德。所以者何？福田深厚，其法能令众生增长故。<br>
      　　尔时，帝释了知是法力大故，白佛言：菩萨转转近无上道，如是应教化供养，功德转多。尔时，须菩提赞帝释言：善哉！善哉！汝能安慰劝进诸菩萨，为阿耨多罗三藐三菩提者，以财、法二施。财施者，供养具衣食等；法施者，所教六波罗蜜等。帝释得道故，名为圣弟子。圣弟子法，应安慰劝进等诸菩萨。是中说因缘，是诸圣众皆从菩萨中出。何以故？若菩萨不行六波罗蜜，不成无上道，则无须陀洹乃至辟支佛。菩萨因缘故，十善道乃至无量佛法出现于世，是故三恶道断，有刹利大姓乃至诸佛出现于世。是故菩萨说般若波罗蜜正义，教近佛道，福德最大。</p>
<div class="jw-bottom">      <li><a href="1163-02.htm">上一部：乾隆大藏经·大乘论·大智度论一百卷（第二十一卷～第四十卷）</a>
      <li><a href="1163-04.htm">下一部：乾隆大藏经·大乘论·大智度论一百卷（第六十一卷～第八十卷）</a></li></div></div>
     <div class="bottom-bt">乾隆大藏经·大乘论·大智度论</div></span></body></html>
