<!DOCTYPE HTML PUBLIC"-//W3C//DTD HTML 4.0 Transitional//EN">
<HTML><HEAD><TITLE>第0783部～佛说大乘日子王所问经一卷</TITLE>
<meta http-equiv="Content-Type" content="text/html; charset=utf-8" />
<META content="MSHTML 5.00.3700.6699" name=GENERATOR>
<meta name="viewport" content="width=device-width, initial-scale=1" />
<link href="../class/jw.css" rel="stylesheet" type="text/css">
<SCRIPT type=text/javaScript>
function doZoom(size){
document.getElementById('zoom').style.fontSize=size+'px'}
</SCRIPT>
</head>
<body>
<span id="zoom">

<a name="MENU-top"></a>

<div class="top-bt">
<div class="top-left">宋元入藏诸大小乘经·第0783部</div>
<div class="top-center">佛说大乘日子王所问经一卷</div>
<div class="top-right">宋西天中印度摩伽陀国三藏传教大师法天奉诏译</div></div>
<div class=top-bm>
<div class=bm-bt><div class=bm-jbt>· 经名 · 卷数 · 跋序</li></div><div class=bm-jbt-left><div class=bm-jbtbm>· 品名 · 品数 · 译作者</li></div>
<div class=bm-zt>字体：<A href="javascript:doZoom(18)">大</A> <A href="javascript:doZoom(16)">中</A> <A href="javascript:doZoom(15)">小</A></div></div></div>
<div class=bm-bt><div class=bm-jbt><a href="0783.htm#j0783-1">佛说大乘日子王所问经</a></div></div></div>
<div class="jwzw">
<div class="jwbt-box"><div class="jwbt"><a name=j0783-1><a href="0783.htm#MENU-top">佛说大乘日子王所问经</div></div></a></a>
<p>　　如是我闻。一时佛在憍闪弥瞿尸罗林。与大苾刍众五百人俱。及诸菩萨摩诃萨众。是时无比摩建儞迦女。而起嗔恚。憎嫉舍摩嚩底妃后。于日子王边说言。天子知耶。舍摩嚩底妃后等。五百女。共其沙门而行淫欲。我今告言。要天子知实难容恕。是时日子王闻无比摩建儞迦女说已。嗔怒至极意不可忍。拟杀舍摩嚩底夫人。遂以手执弓放箭便射。是时舍摩嚩底夫人入慈心定。王所放箭上虚空中发生火焰。其焰炽盛。其箭却回。奔日子王前于左边而住。佛为密护箭不着身。亦无损动。是时日子王心生惊怖。身毛皆竖而便倒地。又复还起。问舍摩嚩底夫人。而说偈言。</p>
                      <p>　　汝复为天女　　鬼女罗刹女<br>
　　巘驮婆女等　　我问如是说<br>
　　汝持云何行　　未见未曾闻<br>
　　亦复不曾知　　未曾有女人<br>
　　器仗不能伤　　我有精进力<br>
　　善学于弓箭　　我箭不空发<br>
　　未曾虚放箭　　如我所要射<br>
　　猕猴及飞禽　　人身兼射垛<br>
　　而未无所中　　如我今放箭<br>
　　却回面前住　　不伤损我身<br>
　　我今归命汝　　愿救我苦恼<br>
　　审听诚实言　　我欲故杀汝<br>
　　舍过勿生嗔　　汝念为好事<br>
　　令我离苦恼　　永不复如是</p>
                      <p>　　尔时舍摩嚩底夫人答日子王。即说偈言。</p>
                      <p>　　我非是天女　　亦非健闼女<br>
　　非鬼非罗刹　　是舍摩嚩底<br>
　　我作佛弟子　　为彼大慈悲<br>
　　故我心行善　　发心世尊处<br>
　　俱胝百千劫　　观彼善慈悲<br>
　　故我行慈行　　女色所缚人<br>
　　见彼如实者　　若苗稼成熟<br>
　　而被雷雹壤　　若离女色染<br>
　　我彼俱爱乐　　一切诸世尊<br>
　　远离于淫欲　　又闻世尊说<br>
　　佛与菩萨众　　缘觉及声闻<br>
　　悉皆离女色　　愚者不能知<br>
　　普被魔罗降　　离女色染污<br>
　　能得身安乐　　究竟得解脱<br>
　　无智诸众生　　爱欲无远离<br>
　　作罪业无边　　堕落三恶道<br>
　　无底欲火坑　　猛焰炽不灭<br>
　　有智乐解脱　　不为女色染<br>
　　见已便缠缚　　诈言虚适悦<br>
　　坠堕于众生　　死入崄恶道<br>
　　勿听女人言　　亦不忿怒我<br>
　　意愿生欢喜　　发心世尊处<br>
　　汝欲求见佛　　我与大王去<br>
　　到彼汝谛听　　必说微妙法</p>
                      <p>　　尔时日子王告舍摩嚩底夫人。正当是时。汝意速疾诣世尊所。王及臣民侍从围绕见大牟尼巍巍堂堂如大金山光明焰赫吉祥庄严。又见菩萨摩诃萨及诸苾刍苾刍尼坞波斯迦坞波索迦。天龙药叉犍闼婆阿素啰[薜/女]噜茶紧那啰摩护啰誐人非人等围绕世尊。</p>
                      <p>　　尔时大王头面作礼。而白佛言。世尊。我有未曾有事。先未闻见。今诣佛所。世尊慈悲与我解说。世尊告言。大王汝说未曾有事。王复白言。今日我宫有淫欲因缘。无比摩建尔迦女。生毁谤心。言舍摩嚩底夫人与声闻沙门而行淫事。我闻此言嗔恨至极。杀舍摩嚩底夫人以箭便射。于其箭上。而出火焰赫奕炽盛。却回我身左边而住。亦不伤损我身。舍摩嚩底夫人。礼世尊足说如是言。彼王问我。为复天女龙女犍闼婆女比舍际女鬼女罗刹女。汝修持何行而乃如是。而答王言。我是大王夫人。非是天女龙女健闼婆女比舍际女罗刹女。世尊。如来应供正等正觉弟子。心善纯净为如彼天。是时舍摩嚩底夫人。称赞世尊功德。我佛如来有如是应正等觉。有如是大慈大悲。具大福慧。成大威德。得大自在。何以故。如来应正等觉为天人师。愿鉴斯诚。尔时日子王。对佛及苾刍众前。忏悔发露。我等由如愚童。如心迷乱。如在黑暗。如无善根。我念如来声闻。而生毁谤。善哉世尊。愿解疑悔。我等受持。世尊说言。汝发起慈心受持戒行。广利有情。日子王即从坐起合掌恭敬。佛言大王。汝但安坐。于时日子王头面作礼却坐一面。日子王白佛言。世尊。我心勇猛。听女人言造罪业苦。知自命终堕于地狱。善哉世尊。女人之过唯愿说之。世尊告言。女人行业有其多种。惑乱有情诈现异相。谄媚虚诳心不真实。颠倒思惟谄曲诈伪。举动施为强求亲近。牵系有情恒行邪行。汝须省觉。王言世尊。愿赐慈悲。愿听所说。如我此后不近女人。亦不由女人而造罪业。既不造罪不堕地狱。世尊如我长夜利益安乐一切众生。佛言。如是如是。</p>
                      <p>　　复次日子王白言。世尊。我于佛边闻斯欲义。实由女人得其恶报。佛言大王。女色深固。生冤家之父母。生暴恶之父母。若起爱乐堕于地狱。是故女人有如是之过。佛言大王。若较量丈夫淫欲之过。汝后世父母眷属。亦有其过。日子王白佛言。世尊。善哉善哉。丈夫之过与我解说。云何丈夫之过。父母眷属亦有其过。佛言大王。谛听谛听善思念之。我为汝说。世尊告言。大王。若丈夫之过有其四种。大王问言。四过云何。世尊答言。大王。若丈夫耽着淫欲被淫欲迷醉。由迷醉故。情意颠倒由颠倒故。于其女人深生爱乐。于苾刍众中有持戒德行沙门婆罗门。不欲见闻。由不欲见闻持戒德行沙门婆罗门故。亦不亲近。亦不归依。亦不供养。于无戒无行沙门婆罗门。亦复远离。又无信根。不修德行。不行布施。全无智慧。寡闻薄德我慢贡高行鬼神行。又复亲近无智贪着恶法。乐着臭秽远离善友。纵生天上人间。于自身命恒时呵毁。于沙门婆罗门。不作护摩。于佛法僧。而复远离。于涅盘果德。而所弃背长时忆念。女人倡妓歌舞饮酒谈笑。如是缠缚而复命终。堕在众合黑绳等活号叫大号叫炎热极炎热阿鼻地狱。受种种苦。从地狱出生焰魔罗界畜趣中生为师子虎狼诸恶禽兽。乃至[薜/女]路茶身止铁叉树。大王。若丈夫如是行愚法行。获斯恶报。此是丈夫初过。</p>
                      <p>　　尔时世尊而说偈言。</p>
                      <p>　　淫欲臭秽根不净　　过后常增业苦深<br>
　　聪慧法师呵欲染　　当生父母亦无益<br>
　　譬如广大不净坑　　满盛粪壤多臭秽<br>
　　亦似冢间胮胀尸　　淫欲之人亦如是<br>
　　复似蝇虫[口*(一/巾)]疮肿　　驴马奔眠粪秽中<br>
　　猪狗食啖臭鱼等　　耽爱女人亦如是<br>
　　破坏善名兼德行　　恒行毁禁具无惭<br>
　　不生天道堕阿鼻　　是故法师呵爱欲<br>
　　如人误饮恶毒药　　迷乱猖狂遍体疼<br>
　　不觉无常毒所中　　耽欲之人亦如是<br>
　　乐着美味便珍馔　　爱听歌音恋色声<br>
　　家事不思多忘失　　唯作轮回集苦因<br>
　　贪着淫欲常称赞　　不了愚迷粪袋身<br>
　　昼夜恒行下劣行　　薄福沈轮于恶趣<br>
　　赞美淫欲行非行　　多饶嗔恚长愚痴<br>
　　如履颠巍大崄崖　　不觉须臾致失命<br>
　　既别人世阎浮界　　死堕无边业海中<br>
　　五峰围绕铁山间　　日月灯光全不见<br>
　　如风狂乱无知解　　往返纵横失路岐<br>
　　如是经生常住此　　一切世间无所重<br>
　　种种善业亦不生　　设有女男无孝敬<br>
　　弃背尊亲行五逆　　和合妻女倍殷勤<br>
　　张罗罪网无思虑　　堕落贪痴欲乐中<br>
　　父母远离无返复　　罔思育养报艰辛<br>
　　放逸耽淫着戏弄　　互相烦恼倍增多<br>
　　破坏修行疑种种　　不逢贤圣作良因<br>
　　乐行邪行受极苦　　不顾刑罚耻辱侵<br>
　　斗诤欺抄致杀伤　　隳张财贿离善友<br>
　　不生天道兼人趣　　死入阿鼻地狱中<br>
　　铁林青色攒锋刃　　猛焰煻煨烈火城<br>
　　剑树刀山遍地中　　洋铜热铁为浆馔<br>
　　如斯大苦因淫欲　　隐没菩提智慧根<br>
　　汝向女人生恐怖　　勿令亲近起攀缘<br>
　　人天善道若相应　　不久菩提自获得</p>
                      <p>　　复次大王。若父母生产儿子。其事甚难世所共知。处胎之时怀担十月。苦恼疼痛种种多般。起坐艰辛餐饮节度。纵获生产如宰猪羊。不顾自身唯忧儿子。乳哺养育岂离怀抱。大小便痢须自洗濯。后渐长大而以诚实之言种种诱训。令彼修学。阎浮提内工巧伎艺。书疏算计。经商买卖种种事业。又复令彼身心安乐。广与财帛富贵授用。选拣亲姻娉聚妻妾。比望孝顺父母供敬侍养。而复心意颠狂一向迷乱。深着色欲都不省悟。又于别族姓家。私娶妻妾互相贪爱。于其父母返成不孝。亦不敬重。其父后时耆年老迈。身体羸瘦眼耳聋暗。起坐艰难要人扶持。而却憎恶轻弃嫌厌。种种逼迫趁父出舍。娶其外族妻子于家。聚会种种欢乐。</p>
                      <p>　　佛告大王。若是丈夫行此邪行。弃背父母。决定命终入阿鼻地狱。求出无期。为第二过。若善男子。弃背女色心意清洁。供养父母行孝敬行。命终之后不堕恶趣。而生诸天受福快乐。天上福尽下生人间。亦不受贫穷下贱。富贵吉祥。</p>
                      <p>　　尔时世尊而说偈言。</p>
                      <p>　　离欲行慈孝　　命终生天趣<br>
　　梵王帝释身　　恒受于快乐<br>
　　供养老父母　　后生人世中<br>
　　入海为商贾　　安乐获珍宝<br>
　　供养老父母　　一切最上德<br>
　　田种果成熟　　较量福不尽<br>
　　供养老父母　　永不檐重担<br>
　　常得驴马负　　刀刃不能害<br>
　　供养老父母　　不度碱水河<br>
　　猛火与刀兵　　亦复不能近<br>
　　供养老父母　　常得善妻男<br>
　　谷麦与资财　　琉璃及金宝<br>
　　供养老父母　　常得天宫住<br>
　　无数欢喜园　　四面恒围绕<br>
　　供养老父母　　常闻佛法音<br>
　　具相色端严　　谁人不敬重</p>
                      <p>　　复次大王。若彼丈夫行非法业。心不真实恒多邪见。于善不知妄生颠倒。多得愚痴之人常所称赞。有智慧者恒生忿怒。罪业转深永失大利。于其佛世永不值遇。我慢贡高贫穷下贱。众不爱乐。此是丈夫第三过失。</p>
                      <p>　　尔时世尊而说偈言。</p>
                      <p>　　丈夫行淫欲　　颠倒分别我<br>
　　愚迷罪业深　　轮回堕恶道<br>
　　远离佛功德　　无智慧拣择<br>
　　虚妄求安乐　　如河觅卢迦<br>
　　愚痴爱欲人　　谄曲多虚诳<br>
　　望求非法乐　　返成地狱苦<br>
　　着欲见颠倒　　下劣自无知<br>
　　如夜黑暗中　　不分道非道<br>
　　无惭愧信根　　唯耽声色味<br>
　　菩萨与声闻　　未曾行供养<br>
　　设遇正行者　　广演微妙音<br>
　　轻法而不听　　沉沦于地狱<br>
　　永不复人身　　断除檀等行<br>
　　迷没不修行　　菩提最上失</p>
                      <p>　　复次大王。若诸男子自为活命及着淫欲痴愚障闭。作诸工巧种种事业。书疏算计赞咏谈论。亲近王臣行非法行。谪罚有情种种虚诳。广求财利作诸恶业。又复自为活命故。行不律仪行。货易牛驴驼马猪羊鸡犬。乃至咒龙罝兔魁脍等事。或复经商。不择道路游行崄恶之道。臭秽之道。贼徒刀剑之道。乃至泛大溟海。寒热饥渴种种苦恼。而求财利。又于沙门婆罗门。悭贪不肯布施。一向着欲。又被女人降伏驱使。犹如奴仆长时同处。未曾舍离。起坐谈话。互相攀顾深生爱着。是故畜养女人。命终之后同入地狱。为第四过。</p>
                      <p>　　尔时世尊。而说偈言。</p>
                      <p>　　追求着欲人　　迷醉何曾乐<br>
　　下劣妄追寻　　云何得安乐<br>
　　非真丈夫业　　自作不知非<br>
　　无耻若驼驴　　不堪极秽恶<br>
　　斯人少智慧　　不悟罪根深<br>
　　奔竞向女人　　如狗便粪秽<br>
　　臭秽不可乐　　愚痴所爱重<br>
　　不知淫欲过　　如盲不见色<br>
　　愚痴着淫欲　　如犬奔粪秽<br>
　　声香味触法　　贪着亦如是<br>
　　愚痴着欲人　　轮回于诸趣<br>
　　如橛系猕猴　　永不出三界<br>
　　愚迷着欲人　　如乌恋臭肉<br>
　　常被恶魔牵　　堕在于恶趣<br>
　　愚人贪爱味　　于美起缠缚<br>
　　何异厕中虫　　宁知是不净<br>
　　智者得解脱　　女色不可染<br>
　　见彼生惊怖　　弃舍如坏尸<br>
　　愚痴怀散乱　　着欲而无舍<br>
　　如热路艰辛　　困渴饮碱水<br>
　　如是见饮者　　愚痴迷失命<br>
　　坚牢着欲人　　过患亦如是<br>
　　实为此女人　　如身患疮癞<br>
　　生虫自[口*(一/巾)]食　　贪淫亦如是<br>
　　若装饰女人　　如画瓮盛粪<br>
　　但观诸外相　　谁知里不净<br>
　　又如油洗衣　　挂搭于身上<br>
　　庄严于女人　　染污亦如是<br>
　　如衣盖刀剑　　似火覆经灰<br>
　　严饰于女人　　违损亦如是<br>
　　又如劫火起　　大地皆洞燃<br>
　　草木不见生　　河海干枯尽<br>
　　部多所住处　　须弥及铁围<br>
　　六欲与初禅　　破坏谁能救<br>
　　如是耽女色　　淫火大炽燃<br>
　　焚烧于有情　　违损不可救<br>
　　人身速不净　　秽恶诸物成<br>
　　指爪与发毛　　涎唾并结矃<br>
　　垢汗大小便　　肪膏及脑膜<br>
　　皮肉兼骨髓　　脓血筋脉连<br>
　　脾肾心共肺　　肠胃胆与肝<br>
　　生藏对熟藏　　赤痰共白痰<br>
　　又复八万户　　微细虫[口*(一/巾)]食<br>
　　常住于身中　　愚人那知觉<br>
　　于身起贪爱　　如蝇慕脓血<br>
　　臭气觉馨香　　苦中而为乐<br>
　　如是耽欲人　　执杖相驱击<br>
　　欲火竞来烧　　迷醉谁能悟<br>
　　愚痴着乐味　　如狗在空房<br>
　　亦似底啰声　　究竟成妄想<br>
　　又如于猿猴　　攀缘常在树<br>
　　乃至到无常　　不离于树上<br>
　　如是贪欲人　　追求于色境<br>
　　坠堕恶趣中　　不离生死苦<br>
　　愚痴淫欲人　　彼处命终后<br>
　　掷在铁镬中　　如是住一劫<br>
　　浮沉如煮豆　　其镬大小量<br>
　　六十四俱胝　　众生所依彼<br>
　　一一堕落者　　较量不能知<br>
　　煎煮于镬中　　受苦满百劫<br>
　　或二三四劫　　随彼业轻重<br>
　　皮肉俱烂坏　　骨现似白螺<br>
　　又随自业力　　手捉尖利钩<br>
　　掷在炎铁槽　　死已而还活<br>
　　又被于狱卒　　手执铁杵捣<br>
　　骨髓皆成粖　　风吹而却活<br>
　　或以铁棒打　　劈裂如斧斫<br>
　　铁兽三四五　　随后而咬啮<br>
　　又复为铁乌　　铁狗及豺狗<br>
　　牙嘴利如剑　　食罪人脑髓<br>
　　若人造罪业　　堕落于粪河<br>
　　或落刀剑上　　一切皆臭秽<br>
　　若人造罪业　　堕在极炎热<br>
　　号叫大号叫　　黑绳及烧燃<br>
　　若人造罪业　　堕在于灰河<br>
　　重重入由增　　痛苦不可忍<br>
　　若人造罪业　　死堕地狱中<br>
　　饥吞热铁丸　　渴复饮铜汁<br>
　　若人造罪业　　堕在铁山间<br>
　　众山一时合　　拶碎身如粉<br>
　　若人造罪业　　恒受于苦恼<br>
　　获得如是果　　无有能救者<br>
　　此处非安乐　　先世业所招<br>
　　父母与妻儿　　何能相救济<br>
　　下劣淫欲行　　直往于无间<br>
　　受苦不可当　　三世佛皆说<br>
　　是故下劣人　　与女人同处<br>
　　如担于粪袋　　愚痴到处行<br>
　　丈夫为女人　　缠缚如枷锁<br>
　　地狱火燃身　　无能得安乐<br>
　　刹那智慧生　　如是闻佛法<br>
　　离一切淫欲　　出家得解脱</p>
                      <p>　　佛告大王。若丈夫行淫欲行。当堕地狱受斯大苦。是故大王。恒常念佛念法。观察身心勿令起过。日子王言。如是世尊。于如来处。发深信心。白言世尊。甚为希有。如来应正等觉。善说女人丈夫之过。我当受持。归佛归法归苾刍众。今后弃舍淫欲刀杖等过。愍念饶益一切众生。说此语时。会中日子王。及诸苾刍菩萨摩诃萨。天龙药叉阿素啰[薛/女]路茶健闼婆莫呼落迦人非人等。闻佛所说。皆大欢喜。作礼而去。</p>
                      <div class="jw-bottom">
       <li><a href="0782.htm">上一部：乾隆大藏经·宋元入藏诸大小乘经·佛说大乘圣吉祥持世陀罗尼经一卷</A>
      <li><a href="0784.htm">下一部：乾隆大藏经·宋元入藏诸大小乘经·佛说金耀童子经一卷</a></li></div></div>
     <div class="bottom-bt">乾隆大藏经·宋元入藏诸大小乘经·佛说大乘日子王所问经</div></span></body></html>
