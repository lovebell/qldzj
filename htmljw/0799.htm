<!DOCTYPE HTML PUBLIC"-//W3C//DTD HTML 4.0 Transitional//EN">
<HTML><HEAD><TITLE>第0799部～妙法圣念处经八卷</TITLE>
<meta http-equiv="Content-Type" content="text/html; charset=utf-8" />
<META content="MSHTML 5.00.3700.6699" name=GENERATOR>
<meta name="viewport" content="width=device-width, initial-scale=1" />
<link href="../class/jw.css" rel="stylesheet" type="text/css">
<SCRIPT type=text/javaScript>
function doZoom(size){
document.getElementById('zoom').style.fontSize=size+'px'}
</SCRIPT>
</head>
<body>
<span id="zoom">

<a name="MENU-top"></a>

<div class="top-bt">
<div class="top-left">宋元入藏诸大小乘经·第0799部</div>
<div class="top-center">妙法圣念处经八卷</div>
<div class="top-right">宋西天中印度摩伽陀国三藏传教大师法天奉诏译</div></div>
<div class=top-bm>
<div class=bm-bt><div class=bm-jbt>· 经名 · 卷数 · 跋序</li></div><div class=bm-jbt-left><div class=bm-jbtbm>· 品名 · 品数 · 译作者</li></div>
<div class=bm-zt>字体：<A href="javascript:doZoom(18)">大</A> <A href="javascript:doZoom(16)">中</A> <A href="javascript:doZoom(15)">小</A></div></div></div>
<div class=bm-bt><div class=bm-jbt><a href="0799.htm#j0799-1">妙法圣念处经卷第一</a>
</div></div><div class=bm-bt><div class=bm-jbt><a href="0799.htm#j0799-2">妙法圣念处经卷第二</a>
</div></div><div class=bm-bt><div class=bm-jbt><a href="0799.htm#j0799-3">妙法圣念处经卷第三</a>
</div></div><div class=bm-bt><div class=bm-jbt><a href="0799.htm#j0799-4">妙法圣念处经卷第四</a>
</div></div><div class=bm-bt><div class=bm-jbt><a href="0799.htm#j0799-5">妙法圣念处经卷第五</a>
</div></div><div class=bm-bt><div class=bm-jbt><a href="0799.htm#j0799-6">妙法圣念处经卷第六</a>
</div></div><div class=bm-bt><div class=bm-jbt><a href="0799.htm#j0799-7">妙法圣念处经卷第七</a>
</div></div><div class=bm-bt><div class=bm-jbt><a href="0799.htm#j0799-8">妙法圣念处经卷第八</a></div></div></div>
<div class="jwzw">
<div class="jwbt-box"><div class="jwbt"><a name=j0799-1><a href="0799.htm#MENU-top">妙法圣念处经卷第一</div></div></a></a>
<p>　　如是我闻。一时世尊。在大众中。天人围绕。瞻仰尊颜。目不暂舍。时诸大众。即于佛前。而说偈言。</p>
                      <p>　　归命一切智　　三界第一尊<br>
　　敷演微妙音　　广利诸群生</p>
                      <p>　　尔时世尊。告诸大众。即说颂曰。</p>
                      <p>　　若有诸众生　　不杀施无畏<br>
　　慈心能忍辱　　端严寿无比<br>
　　若于有情所　　如同父母想<br>
　　能离不与取　　智慧福无量<br>
　　若行善身业　　离欲心坚固<br>
　　不观女妙色　　解脱诸恶趣<br>
　　世间应远离　　解脱忻可证<br>
　　似金矿覆藏　　体性本清净<br>
　　烦恼不能伏　　上妙触生爱<br>
　　善恶事不分　　浮生苦最大<br>
　　苦乐犹心起　　得失事亦然<br>
　　善恶友离合　　因果理无偏<br>
　　降伏诸根乱　　平等心要行<br>
　　利益诸有情　　是名苾刍行<br>
　　沙门婆罗门　　烦恼伏应断<br>
　　智慧修增长　　令心不散乱<br>
　　涅槃理须证　　诸苦应远离<br>
　　勤发正见心　　佛说此难比<br>
　　解脱诸轮回　　须弥爱不动<br>
　　等彼栴檀香　　甘露味无比<br>
　　虽获上供养　　娇奢耶妙衣<br>
　　贪爱不染着　　知足心欢喜<br>
　　如草被火焚　　了知不究竟<br>
　　供养兴福慧　　水火不能侵<br>
　　白业真智果　　河水终无尽<br>
　　不贪诸境界　　佛说苾刍行<br>
　　乐求种种智　　相应恒现前<br>
　　了达真实法　　不堕诸轮回<br>
　　若人求白法　　令心不散乱<br>
　　惠施诸境界　　劫火不能坏<br>
　　无明诸有本　　轮回从此生<br>
　　烦恼勤伏除　　真正牟尼行<br>
　　乐行于忍辱　　端严离冤害<br>
　　能仁妙相因　　见者心欢喜<br>
　　林野离愦乱　　爱乐心欢喜<br>
　　持钵恒一食　　是名苾刍行<br>
　　解脱最安乐　　三涂最为苦<br>
　　真如离彼此　　思惟不可得<br>
　　利他平等业　　柔和常质直<br>
　　正行恒相应　　远离诸邪执<br>
　　意根乐执着　　意根称最胜<br>
　　意根能速疾　　意根能欢喜<br>
　　伽陀演说此　　能作亦能说<br>
　　抖擞诸烦恼　　业果善了知<br>
　　了知得失事　　能趣妙菩提<br>
　　一切诸有情　　六根中第一<br>
　　林间乐止住　　远离诸冤贼<br>
　　了知是六根　　正行从此出<br>
　　常处等引位　　抖擞诸业障<br>
　　譬如于虚空　　风云不能染<br>
　　善护身口意　　正见恒相应<br>
　　智慧如灯明　　魔众不能坏<br>
　　不害物名善　　慈悲利益深<br>
　　威仪无缺犯　　方住苾刍心<br>
　　眼被色境缚　　碍之余非转<br>
　　烦恼缚有情　　三界不能出<br>
　　真俗智微妙　　善巧事还希<br>
　　诸佛同共赞　　运用叵难思<br>
　　多闻求解脱　　贪恚不能违<br>
　　善护身三业　　伏除令不生</p>
                      <p>　　尔时世尊。说此偈已。告诸大众。若有众生。烦恼缠缚。三界轮回。受诸苦恼。若行十善。感果人天。爱乐欢喜。譬如圆月。离诸障碍。清净无比。睹之欢喜。又如柴薪。火能焚烧。如是恶业。应当伏除。离于三界生死轮回。解脱诸苦。又如飞禽。得离系缚。自在无碍。若诸有情。不造诸业。出离三界。证二空理。苦恼不侵。贪恚非染。了达轮回。譬如灯明。照了物像。正智相应。恒无间断。离诸邪执。爱乐寂静。冢间树下。舍离诸恶。亲近善友。比丘如是。修出家行。一切可爱。诸境界等。不应贪着。不乐房舍。离于货易。及虚妄语。不乐歌舞。舍离憎爱。林中一食。最上菩提。常乐趣求。离不与取。持粪扫衣。欢喜知足。止住林野。寂静思惟。离散乱想。及贪恚等。常行慈心。利乐有情。远离愚闇。修习智慧。离烦恼业。解脱生死。修八圣道。寂静现前。破坏一切诸烦恼苦。苾刍如是。应当修习。坚固善根。远离染欲。专心一境。爱乐真如。种种智慧。增长圆满无漏净法。了知有漏虚幻不实。</p>
                      <p>　　尔时佛告诸苾刍言。若有苾刍。安住梵行。清净柔和。善修止观。爱乐静虑。林间游戏。远离诸染。了达迷妄。亦如飞鸟。虚空影随。比丘亦尔。三衣随身。善修平等。恒思正法。伏灭烦恼。智慧相应。趣求见道。乃至彼岸。究竟涅槃。比丘应知。如是观察。安住欢喜。而于轮回及老病死。常乃怖畏。如阿苏啰及余天众。欢喜恭敬。获得上妙僧伽胝钵。不假余器。守护梵行。不令毁犯。清净无垢。不着诸味。及利养等。</p>
                      <p>　　尔时佛告诸苾刍言。若诸有情。舍离悲心。我慢放逸。焚烧诸善。难尽诸漏。</p>
                      <p>　　尔时世尊。乃说偈言。</p>
                      <p>　　若舍悲精进　　无明慢相应<br>
　　寂静不现前　　无由漏除灭</p>
                      <p>　　尔时佛告诸比丘言。若复有人。于诸卧具上妙细软。不应爱乐。觉悟无明。迷闇根本诸惑随生。谓此无明遍诸染心。彼若无时应非迷闇了达诸法。等持静虑。应尽诸漏。</p>
                      <p>　　于是佛告诸比丘言。若欲经行。在于林中。寂静不乱。于诸非法酒色等境。不应爱乐。比丘如是若诸魔众。由业系缚。恼乱修善。如人饮毒。自作自受。汝今破戒。行于邪命。烦恼系缚。堕大地狱。受种种苦。</p>
                      <p>　　比丘当知。行乞食时。若见女人。如毒蛇想。专注一心。思惟正法。不求名利。及诸妙境。离业系缚。令心平等。不行毁谤。若入聚落。如林野想。乞饮食时。如疗病想。起烦恼时。焚烧林想。求妙法时。趣正路想。处床卧时。鹿惊怖想。入诸禅定。游园观想。见阿罗汉。作福田想。不乐境界。语言戏论。恒求解脱。国王大臣。利益亲近。上妙饮食。勿希贪想。施主名利。恒非欺诳。心行方便。不起嗔恚。贪乐房舍。亲近豪族如鱼乐水。安住不舍。远离知识。迷背真实。希求虚幻。如灯梦电。作解脱想。尊重邪道。恒行恭敬。最上真实。不能了悟。尔时佛告诸比丘言。应知省觉。爱乐经行。禅定智慧。恒行慈心。趣求最上真实解脱。获于正见。了达诸法。恒常修习忍辱精进。舍离贪恚及诸散乱。</p>
                      <p>　　佛告比丘。应当爱乐一切有情。忆念怜愍。令离颠倒及诸缠缚。解脱众苦。苾刍应知。于诸境界。离染侵害。譬如金体。性离尘垢。</p>
                      <p>　　比丘当知。若至亲友。及往非亲。应离贪恚。了知损益。若罪非罪。安隐艰辛。方便降伏。为说法要。随彼利钝。聪明愚昧。导以胜劣。诫之正说。</p>
                      <p>　　比丘应知。林间经行。寂处习定。舍离过非。恒乐真如。了信因果。胜劣差别。远离诸毒。降伏诸根。不起过非。智慧相应。令心欢喜。止息毁谤。如海甚深。相应无尽。心意坚固。不起疑虑。不贪妙色。聪愍平等。应时善说。欲色无色虚妄真实。不说世间是非语言。远离过患诸境界等。譬如诸毒及以淤泥。勿令侵害。解脱轮回。无明远离。禅定智慧。辩才宣演。法义最上。离妄颠倒。一切尘垢。不令染污。一切所作。皆为利益。于众僧处。不起违背。身语意业。离彼缠缚。不求人天。修诸善业。不为名利。趣向涅槃。</p>
                      <p>　　苾刍应知。恒离恶友。不作诸非。常以慈心平等观察。心意调柔。护戒清洁。随顺真实。离妾怖畏。不迷轮回。及诸静虑。了达无常。空智自在。梵众诸天。安住静虑。趣向涅槃。听闻妙法。了悟诚实。欢喜踊跃。</p>
                      <p>　　尔时世尊。说伽陀曰。</p>
                      <p>　　业果善不善　　所作受决定<br>
　　自作自缠缚　　如蚕等无异<br>
　　苦涩及甘美　　诸苦并烦恼<br>
　　如影恒随逐　　饮毒自侵害</p>
                      <p>　　尔时世尊。说此偈已。告诸比丘。若有众生。善修智慧。破烦恼火。安住梵行。爱乐三宝。见闻随喜。不起贪恚。作解脱想。了达不动。趣向真实。安住最上。离老病死及诸轮回烦恼冤家。相续不断。</p>
                      <p>　　尔时世尊告诸比丘。若于静处。修习梵行。趣自然智。诸天梵众。恒来亲近。礼事供养。所以者何。爱乐梵行。能坏轮回。远离烦恼。令心调伏。舍离黑暗及诸冤家。勿令侵害。犹如干草离火焚烧。舍离烦恼。亦复如是。</p>
                      <p>　　佛告比丘。若复有人。迷诸境界。恣纵诸根。违背涅槃。心不平等。恒行苦因。邪见缠缚。一切诸惑。不能伏除。广集资具。贪心炽然。最上福田。愚迷障蔽。曾无省悟。若遇法师。方便开化。远离诸惑及贪等染。息除猛焰。及离诸触。趣向最上甘露妙法。安住最上。善友知识。爱乐静虑。修习智慧。烦恼如山。而能破坏。安住净慧。舍诸愚闇。及离轮回。获妙果报。聪慧最上。修诸胜行。心意相续。少欲知足。息除邪执。系缚攀缘悉皆远离。如鱼吞钩。贪味自缚。有情亦尔。爱乐五欲。恒时不舍。广兴诸业。轮转生死。无有止息。迷昧染因。诸趣差别。无有穷尽。</p>
                      <p>　　尔时世尊。乃说颂曰。</p>
                      <p>　　若人作恶业　　轮回地狱苦<br>
　　饿鬼及傍生　　沦没无穷尽</p>
                      <p>　　等活与黑绳　　众合并号叫<br>
　　烧然极烧然　　阿毗大地狱</p>
                      <p>　　艰辛恶业苦　　刺长十六指<br>
　　四壁并四门　　悉皆铁所造</p>
                      <p>　　尔时世尊告诸比丘。彼诸地狱。焰火炽盛。暴恶甚多。相续无间。百踰善那。难可调伏。形色毛竖。甚大怖畏。极恶之声。闻皆酸楚。有情恶业。堕此狱时。头下足上。刹那生彼。受种种苦。展转焚烧。昼夜啼泣。出大恶声。如鱼穿炙。皮肉糜烂。遍满黑暗。心意迷乱。罪人见彼琰魔罗界。大火焚烧。迷乱闷绝。造业同者。处之一狱。人人缠缚。狱卒牵挽。受苦难当。而无间断。若人少智。虚妄造罪。由此轮转。冤家聚会。受地狱苦。</p>
                      <p>　　时诸比丘。而白佛言。此琰魔罗。受罪之人。云何缠缚。受苦无量。</p>
                      <p>　　尔时佛告诸苾刍言。此人恒常。毁谤正法。不生信受。因果不了。迷诸地狱。不生怖畏。起烦恼火。焚烧诸善。以此业因。堕琰魔界。受如是苦。最上火难。而无间断。嗔恚冤家。愚痴黑暗。随业而受。业尽方出。</p>
                      <p>　　佛告比丘。若复有人。欺罔虚诈。于他妻女。耽染不舍。缠缚生盲。恒覆光明。不能了悟。</p>
                      <p>　　时诸比丘。复白佛言。处人卑贱。愚昧无智。复作何因。感果如是。</p>
                      <p>　　佛告比丘。此于过去。我慢心高。轻毁贤善。悭贪嫉妒。故受斯报。若复有人。离间彼此。及作恶业。由此因缘。堕诸地狱。若生人中。乏少男女。财物散失。知识远离。命欲终时。颠狂怕怖。眷属守护。迷诸境界。不能了达。</p>
                      <p>　　尔时世尊。即说颂言。</p>
                      <p>　　自作还自受　　残害罪有情<br>
　　暴恶苦器多　　业尽方能免<br>
　　世间造诸业　　善不善恒随<br>
　　譬如花有香　　远近皆相逐</p>
                      <p>　　尔时世尊告诸比丘。譬如飞禽栖止林树。聚散非恒。父母亲族。亦复如是。</p>
                      <p>　　佛告比丘。若复有人。于寂静处。系念思惟。修习善业。舍离愚暗。弹竿罥索。暴恶非法。临命终时。身心无恼。离诸惊怖。获报天上。饮食衣服。随心自在。眷属宫殿。悉皆圆满。聪明智慧。资具园林。无所乏少。寿命形色。圆满具足。若复有人。自心欺诈。诳惑世间。男女眷属。朋友知识。诃骂毁辱。广造诸非。命终之后。堕诸恶道。受苦无量。从彼出已。若生人中。贫穷下贱。衣食乏少。男女眷属。皆悉厌离。虚妄愚迷。不了因果。贪嗔等惑。相应无间。于诸善事。不曾修习。恶友非法。恒时亲近。</p>
                      <p>　　尔时世尊。而说颂曰。</p>
                      <p>　　地狱受诸苦　　焚烧从业生<br>
　　人中因苦缠　　皆随自心造<br>
　　轮回三界内　　往来如蚁环<br>
　　业果互为缘　　相续无穷尽</p>
                      <p>　　尔时世尊。说此偈已。告诸苾刍。若获圣果。方免轮回。无所系属。自在安乐。业及业果。不能倾动。若复有人。起贪嗔惑。及造诸非。堕于地狱。猛焰焚烧。一切身体。受种种苦。发声号哭。思惟方便。不能得脱。如是苦涩。不善之业。愚迷自造。譬如猛火焚烧林野。一切草木无由得免。恶业亦尔。轮回地狱。受诸苦恼。不能远离。若复有人。舍离恶友。不造诸非。了悟因果。离诸疑谤。修习正见。信乐真如。寂静安乐。远离轮回。及诸苦恼。最上无比。无相无为。离妄颠倒。常乐我净。自在无碍。离诸系缚。善不善业。皆悉远离。</p>
<div class="jwbt-box"><div class="jwbt"><a name=j0799-2><a href="0799.htm#MENU-top">妙法圣念处经卷第二</div></div></a></a>
<p>　　尔时会中诸苾刍等。闻佛所说。地狱焚烧。受苦无量。悲啼雨泪。礼敬佛足。而白佛言。此诸地狱。受罪有情。修何因行免于未来诸苦痛恼。不被缠缚。速得解脱。唯愿慈悲。利益未来。敷演斯事。</p>
                      <p>　　尔时世尊告苾刍言。谛听谛听。吾今为汝分别解说。若复有人。修诸净戒。离于邪执愚迷颠倒。已所作罪。忏令不增。未作之罪。防护不生。修习闻思。及诸善业。舍离悭贪。欺诈暴恶。深信因果。由此因缘。不受焚烧地狱之苦。佛告比丘。若复有人。欲求远离。焚烧冤害。不饮诸酒。修施戒业。苾刍应知。酒失最上。破坏善法。酒失最上。能坏聪慧。酒失最上。能坏安乐。酒失最上。远离善友。酒失最上。能生诸病。酒失最上。破坏解脱。酒失最上。冤家得便。酒失最上。财物散坏。酒失最上。增长非法。酒失最上。远离珍宝。酒失最上。乱说是非。酒失最上。散乱转增。酒失最上。能生贪忿。酒失最上。无明增长。酒失最上。忠实变诈。酒失最上。显露隐密。酒失最上。烦恼转增。酒失最上。成就地狱。酒失最上。焚烧善根。酒失最上。毁坏三宝。酒失最上。恶名流布。酒失最上。醉变脓血。酒失最上。香变臭秽。酒失最上。增长三涂。</p>
                      <p>　　比丘应知。酒能毁坏。色无色业。酒能焚烧四果圣业。酒能增长暴恶之业。酒能不信正实因果。酒能增长烦恼诸苦。酒能发起口四过非及怖畏事。酒能数起贡高欺诈。酒能毁谤善友知识。酒能恒处众苦忧恼。酒能增长一切诸非。酒堕有情黑暗之处。酒堕有情饿鬼傍生。酒能远离聪明智慧。酒能远离诸天神仙。酒能毁坏转佛法轮。酒能增长淫欲炽盛。酒能破坏清净梵行。酒能增长我慢放逸。酒似于风破坏世间。酒能坏乱长者之行。酒能忘失忍辱之心。酒能迷乱世间聪慧。酒能毁谤解脱之法。酒能远离诸佛净戒。</p>
                      <p>　　尔时世尊告比丘言。酒有如是种种过非。应当远离。比丘应知。饮酒之人。但贪美味。不虑苦果。由此为因。堕于地狱。受种种苦。从地狱出。若生人中。愚昧贫乏。不信因果。毁谤正法。轻慢贤善。烦恼增多。淫欲炽盛。远离解脱。暴恶缠缚。纤毫之善。而非修习。极恶之因。恒时亲近。如是展转。轮回诸趣。无解脱时。</p>
                      <p>　　比丘应知。思惟离妄。修习正行。慎护三业。彼苦涩罪。护报艰辛。疼痛艰任。焚烧决定是故比丘。应当远离一切过非及诸怖畏。</p>
                      <p>　　比丘应知。自作自受他不能免。彼杀生等。十不善业。果感不虚。</p>
                      <p>　　尔时世尊。说伽陀曰。</p>
                      <p>　　身语业非虚　　轮回诸恶趣<br>
　　自作自缠缚　　善逝不能救</p>
                      <p>　　尔时世尊。说此偈已。告诸比丘。一切嗔恚。及于妄语。应当远离。由此为因。堕诸恶趣。受种种苦。后生人中。贫乏卑贱。凡所发言。多增秽恶。伤犯于他。犹如刀斧。亦如饿鬼。自业所招。焚烧饮食。此业亦然。焚烧众善。恶名流布。见闻不喜。若有智者。远离妄语。发言诚谛。人皆信受。美名流布。犹如香气。闻皆欢喜。</p>
                      <p>　　比丘应知。若复有人。发于实语。远离苦恼。虚妄邪执。犹如珍宝。堪任受用。亦如灯明照了物像。实语亦尔。闻皆信受。由此因缘。天上自在解脱诸苦。舍离秽恶虚妄之声。算数艺能。安住最胜。趣向解脱。财富无量。普济贫乏。智慧光明。庄严第一。库藏丰盈。远离烦恼。若生人中。尊豪最上。种种庄严。自在具足。利益有情。孤独贫乏。乃至知识。悉皆利乐。恒说真实。犹如火毒烧照最上崄恶途路。如毒远离。是故妄语。一切时中。应当舍离。及诸缠缚。怖畏等罪。</p>
                      <p>　　复次比丘。有情妄语。堕大地狱。受诸苦恼。身分破裂。如青莲花。琰魔狱卒。为彼罪人。而说偈言。</p>
                      <p>　　虚妄地狱因　　众苦自心造<br>
　　娑伽水有尽　　此业报无穷</p>
                      <p>　　尔时世尊告诸比丘。若复有人。舍离妄语。如舍苦涩。获味甘美。比丘应知。修习智慧。爱乐真实。庄严自身。功德最胜。犹如甘露。能离过患。愚夫迷倒。不了苦因。炽然造作。暴恶之业。损害憎嫌。一切过非。恒时不息。堕诸地狱。远离安乐及以真实。若得人身。见闻不喜。增多过患。龙天嫌厌。愚迷虚妄。善友如冤。非曾亲近。恒习诸恶。无时暂舍。轮回受苦。而无穷尽。比丘应知。真实最上智者修习。犹如甘露。远离过非。恒时安乐。亦如涅槃。苦恼不侵。远离无义及四相等。又如圣境。爱乐最上。真实亦尔。闻皆欢喜。又如暗室。明灯最上。能了物像。真实亦尔。闻非疑谤。又如良药。能息苦恼。乃至鬼魅。皆能远离。真实亦尔。解脱地狱及诸苦恼。愚迷轮回诸恶趣中。受苦展转。业报无穷。堕诸地狱。不得解脱。受种种苦。发声号哭。空中有声。告诸罪人。汝等勿哭。自作自受。怨于何人。烦恼迷覆自心虚妄。不能远离解脱众苦。若复有人。恒不妄语。犹如甘露。人皆爱乐。普益自他。若行妄语。犹如毒药。损恼自他。不得安隐。虚妄亦尔。堕于崄处。受大苦恼。如是虚妄。生生之中。应当舍离。修习净行。解脱诸苦。真实庄严。种种智慧。悭贪诸惑。及不善业。伏断无余。</p>
                      <p>　　比丘应知。有情虚妄。烦恼缠缚。犹如器仗刀剑等物。损害有情。不得安隐。若复有人。真实离妄。财法惠施。饶益有情。最胜功德。而无有尽。乃至获于安乐自在。</p>
                      <p>　　若复有人。远离真实及诸智慧。恒造恶业。轮回诸趣。受种种苦。刀兵饥馑风火疾疫。飘溺焚烧。冤家非一。众苦聚会。逼迫酸疼。一切暴恶。自作自受。业报非虚。</p>
                      <p>　　比丘应知。愚夫妄执此彼世间无因无果及无作用。散乱横计。增长非法。远离善法。愚迷有情。不了因果。堕诸黑暗。轮转不息。苦恼无穷。佛大慈悲。说希有法。导彼愚迷。令心省悟。舍离众魔及诸惊怖。</p>
                      <p>　　佛告比丘。地狱有情。被业所牵。处于黑暗。恒闻恶声。怖畏迷乱。奔堕火坑。焚烧身体。皮干肉烂。犹如枯木。由业力故。凉风触体。还复如本。依前焚烧。苦恼无量。如是受苦。业尽方免。</p>
                      <p>　　比丘应知。勤修善业。远离恶趣及诸苦恼。人天富乐。自在可爱。趣向涅槃。伏除贪嗔及余诸惑。勿令侵害。舍离散乱。不造众恶。地狱酸楚。恒时受苦。应生厌离。解脱轮回。</p>
                      <p>　　若复有人。杀害众生。及不与取。毁谤三宝。不信因果。起于虚诳离间彼此。发身等业。悭贪嫉妒。恒不舍离。命终之后。堕于地狱。受苦无量。如是展转沉沦恶趣。而不解脱。</p>
                      <p>　　比丘应知。由宿业力。轮回生死。缠缚诸有。而无穷尽。</p>
                      <p>　　佛告比丘。身语意业。不善为因。堕于地狱。受苦三时。而无暂息。宁持利刃。断于舌根。不以此舌说染欲事。所以者何。由此为因。起贪嗔痴。广造恶业。轮转诸趣。不得解脱。皆因虚妄。横执染欲。于苦计乐。起业烦恼。生死长时。不能远离。又如罥索。缠缚有情。染欲亦尔。系缚有情。堕于地狱。获苦涩果。愚迷有情。不能远离。染欲因缘。谄诳暴恶。转增炽盛。焚烧众善。而无悲愍。广益有情。</p>
                      <p>　　比丘应知。我执如山。恶业似海。烦恼焰猛。炽然相续。缠绕不舍。相貌丑恶。惊怖忧恼。恒非安隐。又如虚空。遍一切处。惑业苦恼。随逐有情。恒不舍离。无处不有。系缚有情。不令出离。又如世间邪见执我。坚固难拔。僻执系缚。恒无暂舍。苦恼逼迫。暴恶缠缚。损害艰辛。无怙无依。轮转生死。周遍一切。如火焚烧。受种种苦。而无穷尽。</p>
                      <p>　　又此我执。颠倒虚妄。愚暗迷乱。或执星辰。或计五根。或执意根。妄为究竟。归依奉事。而求解脱。由妄执着。我能造因。亦能受果。由斯增长身心苦恼。而非远离地狱轮转酸楚疼痛。坚执勇猛。缠绕相续。愚迷造作诸不善业。而非悔恨。思惟方便。了悟果因。远离过非。趣求解脱。</p>
                      <p>　　比丘应知。若复有人。造诸恶业。受报艰辛。处于地狱。乃至劫坏。而非解脱。龙天八部。不能守护。所以者何。此诸有情。业绳所牵。受地狱苦。此界坏已。恶业因缘。往于他方。余处受苦。不能远离。</p>
                      <p>　　若复有人。于父母处。起杀害想。而生决定。此罪至重。譬如有人。以利刀剑破坏三界一切众生。比此犹轻。所以者何。父母恩德。反生冤害。获罪甚重。</p>
                      <p>　　若复有人。破僧和合。杀阿罗汉。出佛身血。此罪最重。获报无间。受苦相续。残害怖畏。治罚恒时。思惟方便。无暂止息。铁毒火炬。苦[歹*支]无穷。非法缠缚。破坏恐怖。恒常无断。颠倒愚迷。不能远离苦涩之果。由此因缘。烦恼业牵轮回生死。不得解脱。</p>
                      <p>　　比丘应知。染欲妄语。应生厌离。悔恨思惟。伏除弃舍。止息贪爱。勿作是想。何况执着。造作彼业。</p>
                      <p>　　是故比丘。烦恼暴恶。邪见颠倒。汝应破坏。于诸恶趣。舍离彼业及愚痴等。趣求无上。最胜无边。二空智慧。利益有情。不令堕落地狱鬼畜。焚烧诸苦。受种种等非爱之果。</p>
                      <p>　　若复有人。尊重佛僧及诸经典。恭敬供养。歌颂称赞。以此因缘。远离尘垢及诸系缚业等诸障。获报安乐。恒生善趣。初中后善。远离苦恼安乐长时。相续无间。弃舍垢染及诸烦恼。愚迷醉乱。伏除不起。止息轮回。解脱诸有。乃至究竟。而证转依。</p>
                      <p>　　于是佛告诸比丘言。若复有人。虚诈妄语。诳惑世间。希求财利。养活身命及奴马等。以此因缘。命终之后。必堕地狱。受焚烧苦。猛焰炽然。相续无间。苦恼烧煮。而无穷尽。彼获如是暴恶之苦。皆由业牵不得远离。地狱诸苦。譬如罥索系缚有情。令不自在。此业亦尔。能缚有情。堕落猛火。焚烧身体。手足骨髓。皆如火聚。内外亦然。苦恼无量。彼大地狱。周匝四门。复有四角。各各焚烧。脓血粪秽。种种治罚。众多苦具。皆悉烟焰。俱时火然。相续无断。</p>
                      <p>　　尔时世尊。而说颂曰。</p>
                      <p>　　愚迷诸有情　　贪财行虚诳<br>
　　地狱业所牵　　焚烧受诸苦<br>
　　亦如诸毒药　　自饮还自害<br>
　　造业亦复然　　似影恒随逐<br>
　　又如出火木　　生火能自害<br>
　　苦果随恶因　　自作应自受</p>
                      <p>　　佛告比丘。若复有人。于境起贪。应作观想。可以对治。若于珍宝。起于贪欲。如火轮想。及破坏想。世间贪爱。无量无边。由斯观想。皆悉远离。贪着世间。如冤家想。见于海水作漂沦想。见于刀剑。灭烦恼想。降云雨时。作普益想。见诸佛时。作解脱想。见国王时。起尊重想。见父母时。起亲爱想。起悭贪时。如毒药想。见眷属时。暂止息想。趣圆寂时。起平等想。持净戒时。起光明想。见金宝时。起破坏想。见破戒者。起救护想。财散失时。非究竟想。住三界时。如牢狱想。见日轮时。起智慧想。修静虑时。求功德想。</p>
                      <p>　　比丘应知。于他财物矫设诸行。虚诳盗取。以此为因。堕于地狱。种种苦恼。焚烧其身。支体破裂。恒处黑暗。无有光明愚迷覆心。恒不舍离。无少安乐。远离涅槃。一报终尽。复堕鬼畜。常困饥渴。劳役疲乏。众苦逼迫。而无穷尽。若生人中。乏少资财。欲心炽盛。处人卑贱。劳苦相续。时无暂息。</p>
                      <p>　　尔时世尊。而说颂曰。</p>
                      <p>　　虚诳盗他财　　三涂苦自受<br>
　　饥渴恒相续　　众苦无休息<br>
　　愚迷覆智慧　　光明恒远离<br>
　　轮回恶趣中　　业尽方能出</p>
                      <p>　　尔时佛告诸比丘言。若复有人。于诸顺情妙触之境。而起染着。恒非舍离。应作坚硬苦涩等想。无常败坏体不究竟。如电如梦。自性非有。于诸妙触。皆悉远离。比丘应知。于诸欲境。勿起爱着。及诸世间。过去未来。所有可爱。染欲尘境。应当舍离。</p>
<div class="jwbt-box"><div class="jwbt"><a name=j0799-3><a href="0799.htm#MENU-top">妙法圣念处经卷第三</div></div></a></a>
<p>　　尔时佛告诸比丘言。若复有人。于未来世。求生人天。厌离苦果。应当远离诸业烦恼暴恶淫逸。及离妄语破坏损恼一切有情。修诸善业。渐令增长。相续恒时。获报安乐。舍离苦恼。尔时世尊。即说偈言。</p>
                      <p>　　暴恶能远离　　苦涩果非有<br>
　　轻毁妄语无　　闻名皆欢喜<br>
　　邪执宿冤贼　　伏除令不起<br>
　　觉悟烦恼染　　恒修诸对治</p>
                      <p>　　尔时佛告诸比丘言。若复有人。值遇违缘。于自及他应当觉悟。破坏远离虚妄计执。想诸圣贤。修于忍行。又于财物。离贪妄想。人及非人。世及出世。正道非道。若男若女。善恶业果。真实虚妄。宫殿房室。恭敬供养。乃至一切诸染净境。勿起妄执。亦非憎嫉。真实离妄。悲愍有情。入圣阶渐。远离地狱。损坏琰魔。除灭黑暗。修习智慧。贪忿染因。犹如火毒。悉应舍离。业报艰辛。忏悔发露。不应覆藏。文字晓了。宣说苦因。咸应远离。</p>
                      <p>　　佛告比丘。若复有人。于诸恶友及他眷属。勿生憎嫉。应起是念。我从无始多劫已来。轮转诸趣。父母亲族。善友知识。轮转生死。往来不定。于诸有情。应当悲愍起亲爱想。贪嗔等惑。由此远离。</p>
                      <p>　　时诸比丘白世尊言。若复有人。虚妄两舌。离间彼此。当感何果。愿佛演说。我等乐闻利益未来一切有情。佛告比丘应知两舌获报差别。略有十种。何等为十。一种族卑贱。眷属乖离。二远离善友。恶友增多。三愚痴暗钝。增长过非四毁谤圣贤。不信因果。五藏护己失。乐说他非。六虚妄转增忠实行寡。七死堕地狱。受苦无穷。八恣纵贪嗔恶名流布。九财货散失。恒时忧苦。十远离正法。恒生边地。比丘应知。两舌之业。获报如是。不应执着。皆当弃舍。</p>
                      <p>　　于是比丘。复白佛言。若有众生。发粗恶语。感于何果。佛告比丘。应知语业。获报有十。何等为十。一者口出刃焰焚烧自身。二者邪见炽盛。无恶不作。三者远离圣贤。日增恶友。四者众皆厌弃。犹如诸毒。五者外器险隘。高下不等。六者烦恼炽盛。坏散财物。七者焚烧众善。非法转增。八者身体臭秽。闻皆嫌厌。九者支节枯干。恒时病苦。十者死堕险趣。轮转生死。比丘应知。粗恶语业。招如斯报。汝应远离。</p>
                      <p>　　尔时世尊。乃说颂言。</p>
                      <p>　　众善应可爱　　如父复如母<br>
　　美善体安然　　能离于喧诤<br>
　　美善人天喜　　美善增勤勇<br>
　　美善眷属多　　美善三涂离<br>
　　美善息诸恶　　美善离烦恼<br>
　　能弃语过非　　应修诸众善</p>
                      <p>　　尔时世尊。说此偈已。告诸比丘。如是所发粗恶之语。悉应远离伏除不起勿令增长。堕于地狱。受饥渴苦。种种痛恼。于彼恶趣。恒时饥渴如火焚烧。常思饮食量如芥子。终不能得。何况多食。</p>
                      <p>　　比丘应知。彼诸有情。由此恶业。极苦缠缚。饥渴焰火。相续逼迫。时无暂息。如是苦果。皆由虚妄粗恶语业之所招感。比丘应知。虚妄恶业。及诸功德。人天胜善。皆由心造。若痴增上。轻毁贤善。起恶意业。远离平等。乐说彼此长短是非。如油欲尽灯光渐暗。智慧损减。过犯转增。是故比丘。恒应远离虚妄恶业。勿令侵害于他名利。若生嫉妒及诸忿等。恼乱身心。时无暂息。比丘应知。此等恶因。焚烧自善。于当来世。必招苦果轮回不息。应当弃舍。时诸比丘。复白佛言。若有众生。于情非情。恒起嗔忿。获于何报。</p>
                      <p>　　佛告比丘。应知嗔忿。于当来世。得十衰损。何等为十。一者冤家增盛。人皆嫌厌。二者生于边地。远离正法。三者萦缠诸病贫乏困苦。四者死堕豺狼巇险暴恶。五者或处毒蛇。恒时嗔恚。六者诸根丑陋。眷属乖离。七者死堕黑绳。受苦相续。八者肢体干焦众苦烧然。九者增于邪执。毁谤圣贤。十者恒处三涂。轮转不息。如是十种。皆由嗔恚。比丘当知。悉应远离。</p>
                      <p>　　尔时比丘。复白佛言。若有众生。恒修无嗔。获于何报。佛告比丘。得十胜利。何等为十。一者善美流布。二者远离慢轻。三者能伏嗔恚。四者三涂舍离。五者冤敌不侵。六者恒生人天。七者眷属圆满。八者诸根无缺。九者色相具足。十者成就解脱。比丘应知。如是胜利。汝当修习。</p>
                      <p>　　尔时世尊。乃说颂言。</p>
                      <p>　　衰损由嗔恚　　沉沦苦海深<br>
　　诸根多缺陋　　逼迫事难任</p>
                      <p>　　善因生善道　　非法入埿梨<br>
　　傍生并鬼趣　　善恶业恒随</p>
                      <p>　　尔时世尊。说此偈已。告诸比丘。善恶之业。损益不同。互相增减。随业势力。受报非虚。</p>
                      <p>　　时诸比丘。复白佛言。有情悭贪。不行惠施。自无依托。迷暗愚痴。不信因果。毁谤圣贤。获报云何。</p>
                      <p>　　佛告比丘。若诸有情。悭贪不信。于诸财物。自不受用。何况施他。应知比丘。无智愚人。远离善友。复造诸非。由此因缘。堕诸地狱。受苦无穷。彼诸比丘。闻是语已。忧愁悲恼。哽咽号泣。</p>
                      <p>　　复白佛言。此诸有情。复于何时。当舍此苦。愿佛演说。利益未来。</p>
                      <p>　　尔时世尊。告诸比丘。乃说颂曰。</p>
                      <p>　　人间六万岁　　阿部陀昼夜<br>
　　积彼年及月　　初三万六千<br>
　　承斯余寿命　　后后二万增<br>
　　八寒大地狱　　相续苦无尽</p>
                      <p>　　尔时世尊说此偈已。告诸比丘。此大地狱。受苦有情。由身语意。轻慢贤善。毁谤正法。造作非法。破坏佛形。焚烧经典。谤真实法。言无义味。由此业因。牵引有情堕险恶处。种种治罚相续受苦。而无穷尽。</p>
                      <p>　　时诸比丘。复白佛言。若复有人。于佛正法。甚深经典读诵演说令他信受。发菩提心。获何胜利。</p>
                      <p>　　尔时佛告诸比丘言。功德无量。微妙最胜。此诸有情。受持读诵。如是深法。敷演解说依法修行。起于正信。伏除障染。远离恶趣。恒处人天。安隐快乐。一切圣贤。护助称赞。于当来世。获得最上。多闻总持福德智慧。忆念不忘。宫殿珍宝。悉皆具足。乃至圆寂。速得成就。恒离老病。悭贪嫉妒。迷惑醉乱。毁谤正法。虚妄邪执。八难艰险。及诸非法。悉能远离。</p>
                      <p>　　尔时佛告诸比丘言。若复有人。愚迷邪执。于诸世间。虚妄爱乐。广造诸非。于其所作。亦无悔恨。其心增盛。诸恶相续。不怖险处远离善友。由此业因。轮转地狱。受苦涩果。决定非虚。</p>
                      <p>　　比丘应知。诸有智者。悉皆舍离。诸不善业。发起正信。修习对治。</p>
                      <p>　　比丘当知。由心造罪获果亦然。解脱生死。流转诸趣。亦由于心。能行谄诳。又能调伏。亦能暴恶。能趣三涂。得大怖畏。亦由于心。又能舍离。修诸善法。而能弃背。真实安乐。及能远离虚妄颠倒种种因缘果报差别。若假若实。获报决定及不决定。有益无益若善非善。皆能远离。亦能显于二空之理。譬如明灯能破黑暗。复能显现诸物像等。心亦如是。又如善恶因果差别。互相随逐。恒不舍离。轮转诸趣。亦由于心。又如染净隐显虽殊。互相增减。假实理事。亦非即离。正见邪执。爱非爱业。出离沉沦。理非即离。皆由心造。</p>
                      <p>　　比丘应知。诸业系缚。往来生死。犹如罥索。系缚有情。恒不自在。愚迷虚妄。烦恼缠缚。障覆真理。令智不起。于法非法。不能了达。亦非修习趣证之行。二空真理。无由显证。</p>
                      <p>　　比丘当知。此由无明。迷于正理。于佛教法曾无所悟。障碍留难。自不依修。复障他学。妄说过非。深增厌离。由此业因。毁谤正法。诸佛冤贼。世世愚昧。恒堕黑暗地狱之中。备受众苦。而无穷尽。从彼出已。复堕饿鬼。愚迷暴恶。互相残害。恒时受苦。饥渴逼迫。而无暂息。受种种苦。复从彼出。堕畜生中。疲乏饥困。众苦缠缚。恒无止息。嗔心增猛。互相食啖。极恶意乐。相续不断。亦如世火能烧林野。此业亦尔。能烧众善。损害有情。</p>
                      <p>　　尔时世尊。乃说颂曰。</p>
                      <p>　　迷惑诸有情　　谤佛毁正法<br>
　　堕落于三涂　　穷劫不能出<br>
　　恒处地狱苦　　黑暗绝光明<br>
　　饿鬼及傍生　　饥虚无穷尽</p>
                      <p>　　有情由业缚　　智慧烦恼覆<br>
　　险恶海沉沦　　劫坏不能免</p>
                      <p>　　尔时世尊。说此偈已。告诸比丘。由前谤法。恶业之因。轮转三涂。受苦无量。从彼出已。若生人中。贫穷困苦。诸根不具。饥渴所逼。烦恼增盛。其性暴恶。犹如象马。[怡-台+龍]悷不调。愚迷邪执。恒时相应。病苦缠缚。而无间断。其心放逸。虚妄攀缘时无止息。聋盲喑哑。不值正法。恒处边地。智慧乏少。愚痴邪执。受种种苦。而无穷尽。比丘应知。谤法之罪。获报无量。说不能尽。</p>
                      <p>　　佛告比丘。若复有人。修诸静虑。趣求解脱。于佛法僧。不生毁谤。恒时尊重。称赞信受。犹如父母。亦如善友。恒时爱护。尊敬信受。不起邪谤。令心欢喜。时诸比丘。复白佛言。有情云何。舍离过非。修习胜行。愿佛演说。利益未来。</p>
                      <p>　　尔时世尊告诸比丘。谛听谛听。今为汝说。若复有人。舍离身语。诸不善业。恒修善业。又于三世。安住观察。伏诸邪慢。尊重三宝。策勤三业。趣证菩提。复于三时。远离诸执及贪嗔等。</p>
                      <p>　　复次比丘。由于三业。离诸过患。安住爱乐。三聚净戒。趣三菩提及三真如。远离烦恼。安住思惟。令心平等。观察最胜。复离慢疑。三业清净。伏除障染。于一切处。能离系缚。修习正行。忆念苦空。乐趣解脱。微妙甚深。远离诸恶。发起方便。破坏愚暗。及诸贪欲。是故比丘。应修善行。弃舍诸非。及能远离饥渴寒热。颜容憔悴。愚暗破裂。忧恼悔恨。种种诸苦。皆悉舍离。获于人天。富饶安乐。聪慧广闻。恒修舍行。及诸香灯花鬘璎珞诸供养具。</p>
                      <p>　　复次比丘。若起邪执。悭贪嫉妒。虚妄谄诳。堕于饿鬼受诸苦恼。逼迫残害。相续无断。饥渴焚烧。业因熟时。纤毫难免。忧苦缠缚。远离解脱。</p>
                      <p>　　时诸比丘。白世尊言。此诸有情。云何得脱如是众苦。复于何时而得解脱。获于正信。我今思惟。不能了达。又此有情。于鬼趣中。日夜长时。恒受饥渴。寒热忧苦。身首干枯。痴暗迷覆。恒无暂舍。愿佛演说。利益未来。</p>
                      <p>　　佛告比丘。此诸有情。于过去世。造诸恶业。不修福慧。悭嫉虚诳。烦恼炽盛。恣纵贪嗔。不能伏除。命终之后。堕于地狱。受苦无量。从彼出已。复堕饿鬼。众苦逼迫。饥渴缠缚。于一切处。恒时受苦。无救无依。思念饮食。终无所得。悔恨号哭。念我何时当舍此苦。</p>
                      <p>　　比丘应知。愚痴有情。烦恼缠缚。由恶三业。轮转三涂。受如斯苦。</p>
                      <p>　　比丘当知。若复有人。近事男女。诸天魔梵。破彼恶业。修习善法。爱乐真谛。审观自身。四大五蕴。苦空无常。亦如水泡。芭蕉梦电。皆悉虚幻。是故比丘。于诸善法。修令增长。于一切恶。对治不起。安住人天。最胜可爱。皆得自在。身语意业。远离诸非。虚妄欺诈。及诸惊怖。决定弃舍。爱乐最胜。寂静思惟。离诸散乱。造作众善。初中及后。令无间断。降伏诸根。舍离系缚。及诸恶趣。愚痴黑暗。不了果因。广作不善。轮回三涂。被受众苦。</p>
                      <p>　　尔时世尊。而说颂曰。</p>
                      <p>　　若乐于住处　　应观胎藏苦<br>
　　远离颠倒贪　　破坏令不起<br>
　　缠缚于业绳　　三途苦无尽<br>
　　来往似蚁环　　沉沦难出离</p>
                      <p>　　尔时世尊。说此偈已。告诸比丘。老病死苦。缠绕有情。恒不舍离。譬如鱼鹿网箭缠缚。亦复如是。</p>
                      <p>　　复次比丘。贪爱如毒。嗔忿似火。虚妄谄诳。迷覆净心炽然烦恼。恒相随逐。令不出离。若复有人。贪求财物。广行虚诳。养活身命。妄执缠缚。轮转诸有。如鱼吞钩。因贪所起。如焰中水。从爱心生。</p>
                      <p>　　尔时世尊。乃说颂言。</p>
                      <p>　　迷执虚妄见　　业缘有幻身<br>
　　果因恒离倒　　离因果非真<br>
　　轮转因烦恼　　了达证真空<br>
　　解脱烦恼离　　真实理非无<br>
　　最上妙觉位　　二障悉皆亡<br>
　　湛然恒不动　　利乐诸有情</p>
                      <p>　　尔时世尊。说此偈已。告诸比丘。若复有人。起谤不信。损坏三宝。花卉果实。货易活命。以此因缘。堕于恶趣。彼有獯狐及诸鹫鸟。其嘴锋利。犹如金刚。形貌丑恶。娆乱惊怖。来集食啖身肉手足眼目骨髓。周遍无遗。受苦无量。业绳缠缚。随逐不舍。而无依怙。亦非救济。轮转如是。三恶往来。恒不舍离。从彼出已。复堕饿鬼。饥渴所逼。增长众苦。口吐火焰如山相续。而无间断。设降大雨。遍一切处。此恶业火终不能灭。</p>
                      <p>　　比丘应知若复有人。修习施戒。乃至智慧。而能解脱。种种众苦。</p>
                      <p>　　复次比丘。恶业为因。招三涂果。有情迷执。不能伏除。分别俱生烦恼一百二十八使。于三界内。欲四谛行。乃有十二。上二合论。二十四行。约三界说。</p>
                      <p>　　复次比丘。四谛四智。乃有十六。及二见道。修四念处。八正道支。五根五力。解脱暴恶。远离焚烧。</p>
                      <p>　　复次比丘。最上二谛。智应修习。及三念住。远离众魔。及诸饿鬼。饥渴困苦。增长白法。</p>
                      <p>　　尔时世尊。乃说颂曰。</p>
                      <p>　　十恶因心造　　沉沦路崄巇<br>
　　执贪痴境缚　　果感必相随<br>
　　极苦泥梨趣　　堪嗟无所依<br>
　　缘熟如影向　　坏劫报难移<br>
　　三业勤精进　　多闻习总持<br>
　　二严修六度　　圆满证菩提</p>
                      <p>　　尔时世尊。说是偈已。告诸比丘。若复有人。修三善业。施戒多闻。舍离暴恶。愚迷贪爱。解脱众苦。及离不善。地狱饿鬼。比丘应知。诸饿鬼界。受种种苦。寒热饥渴。痛恼逼迫。不能远离。由此恶业。我慢虚诈。堕落三涂。于彼趣中。互相残害。贪嗔缠缚。恒时不舍。由昔远离。布施持戒及于多闻。造作诸非不能了知。法非法等。及于正信。亦皆迷闇。而非省悟。由此障碍人天善趣。不能修习。亦非观察得失等事。</p>
                      <p>　　时诸比丘。复白佛言。阿素啰趣。何业所招。尔时佛告诸比丘言。应当谛听今为汝说。彼阿素啰。由昔虚诈恒时谄曲业及诸惑。缠缚不舍。堕于彼趣。亦由不信。谤毁贤善。于正因果。不能了悟。堕于彼趣。而无智慧。愚迷妄执。怖畏怯惧。恒非安隐。</p>
                      <p>　　尔时帝释。忉利诸天。闻佛所说。欢喜踊跃。即于佛前。以偈颂曰。</p>
                      <p>　　平坦三乘路　　牟尼亲所宣<br>
　　真空无漏理　　本体离诸缠</p>
                      <p>　　应佛兴慈广　　怀悲愍苦深<br>
　　光明恒照耀　　不舍利他心</p>
                      <p>　　尔时帝释。说此偈已。合掌恭敬。在一面立。佛告天帝。三乘净法。汝应修习。离诸系缚。平等清白。能离险隘。绝诸黑暗。光明无染。犹如珍宝。体性清净。诸天欢喜。爱乐最胜。寂静修习。奉持不舍。又于戒施及三摩地。观察爱乐。亦如诸天。敬事天主。远离过非。尊仰瞻奉。及诸有情。柔软和美。若生天上。获身净妙。远离贪恚。息除尘垢。及诸境界。贪忿因缘。解脱沉溺。破坏诸有。亲族朋寮。互相憎嫉。五欲淤泥。悉皆远离。处诸有情。谦敬和顺。安住恒时。善离诸染。威仪有轨。抖擞烦恼。降伏魔罗。智慧安住。最胜清净。善护三业。恒习静虑。弃舍恶友。及非梵行。永离系缚。恒处诸天。良友知识。劝发大心。速登彼岸。</p>
<div class="jwbt-box"><div class="jwbt"><a name=j0799-4><a href="0799.htm#MENU-top">妙法圣念处经卷第四</div></div></a></a>
<p>　　尔时世尊。四众围绕。乐闻深法。瞻仰踊跃。时诸苾刍白世尊言。若复有人。爱乐诸天。受胜妙乐。不堕三涂。修何因行。获此胜报。愿佛演说。利益未来。</p>
                      <p>　　尔时世尊告诸苾刍。若复有人。恒修布施。持戒静虑。作意坚固。修习增长。远离系缚。染欲诸缠。不起过非。令智增明。广修众善。命终之后。诸天化生。自在无碍。形相具足。富乐无比。多诸眷属。善友知识。互相和顺。谦敬离慢。爱乐深法。恒值圣贤。说法劝导。远离三毒。诸不善业。恒乐正法。内心寂静。离于睡眠。觉悟虚妄。趣求胜法。了达深信。犹如众星处于虚空。种种光彩。严丽殊妙。若诸天身。宫殿楼阁。亦复如是。众妙珍宝。种种庄严。光明照耀。圆满色相。具足无比。言不能尽。</p>
                      <p>　　尔时世尊。乃说颂曰。</p>
                      <p>　　世及出世间　　一切由心造<br>
　　犹如工画师　　巧善皆成就</p>
                      <p>　　沉溺于三有　　出离亦由心<br>
　　如蚕自缠缚　　迷执诸境界</p>
                      <p>　　尔时世尊。说此偈已。告诸苾刍。一切有情。轮转三有。迷染境界。散乱缠缚。于诸正道。而非觉悟。法及非法。真实虚妄。胜慧邪执。亦皆不了。于阿素啰。眷属妓乐。众多围绕。爱乐嬉戏。迷乱耽染。恣纵淫逸。恒不弃舍。</p>
                      <p>　　比丘应知。观察于彼。勿生迷执。应修施戒守护清净。能得诸天宫殿五欲。父母亲友。珍宝财物。皆悉具足。及诸库藏。受用无尽。众所爱乐。</p>
                      <p>　　比丘当知。有智之人。能护净戒。能趣善道。及能称赞。最胜无比。寂静安乐。能离沉溺。所获根形。胜妙具足。光明照耀。称叹无尽。护戒最胜。水火强贼。不能侵毁。护戒最胜。能离卑贱。趣向圆寂。</p>
                      <p>　　护戒最胜。福德增长。恭敬尊重。护戒最胜。美名流布。闻皆欢喜。护戒最胜。贪忿远离。烦恼轻微。护戒最胜。圆寂速证。护戒最胜。恒处人天。护戒最胜。成就三昧。护戒最胜。能息诸障。护戒最胜。身心安乐。护戒最胜。坚固福德。护戒最胜。傍生远离。护戒最胜。裸形弃舍。护戒最胜。园苑自在。护戒最胜。眷属圆满。护戒最胜。洁净三业。护戒最胜。诸天适悦。护戒最胜。所愿皆成。护戒最胜。恒值善友。护戒最胜。远离饥馑。及诸怖畏。护戒最胜。三灾八难。皆悉远离。护戒最胜。譬如利器。能断不善。护戒最胜。宽广自在。离诸系缚。比丘应知。护戒清净。获如是等。无量功德。</p>
                      <p>　　佛告比丘。若复有人。护戒清净。诸天化生。恒处摩尼宫殿楼阁。园林浴池。爱乐游戏。极妙境界。观察无穷。自在无碍。</p>
                      <p>　　尔时世尊。乃说颂曰。</p>
                      <p>　　六根缘诸境　　惑业从此生<br>
　　沉沦三恶道　　相续无间断</p>
                      <p>　　犹如于野火　　能灭诸柴薪<br>
　　根识缘于境　　善灭亦如是</p>
                      <p>　　尔时世尊。说此偈已。告诸比丘。若复有人。毁犯净戒。趣求人天。安乐胜报。终不能得。所有宫殿。珍宝眷属。亦皆离散。</p>
                      <p>　　比丘应知。若有智者。护戒清净。舍离三涂。恒处诸天。七宝阶道。游戏往来。自在快乐。珍宝无量。见者欢喜。最胜园林。欢娱自在。身光照耀。犹如灯烛。经行宫殿。种种殊妙。胜报难穷。不可称叹。</p>
                      <p>　　尔时世尊告诸比丘。殷勤护戒。洁净澡浴。于一切处。宽广无碍。天鬘璎珞。恒自庄严。天诸音乐。相续不绝。受诸快乐。于一切时。上妙之境。思念即至。园苑种种。花果茂盛。又于一切。若人若天。恭敬供养。清净奉事。</p>
                      <p>　　是故比丘。守护净戒。悲愍三恶。受苦有情。济拔出离。若复有人。恒行惠施。于诸有情。困苦饥贫。复离杀生。广修众善。获报天上。远离邪欲。恒起正信。爱乐圆寂。不贪世间。所有利名。及诸酒色。虚幻不实。皆悉远离。于诸有情。舍离毁犯及业烦恼。</p>
                      <p>　　尔时世尊。乃说颂曰。</p>
                      <p>　　果从业或有　　如树依根生<br>
　　或业互为缘　　相续无穷尽<br>
　　善恶因心造　　如影不离身<br>
　　蜜毒互相和　　衰损亦如是</p>
                      <p>　　尔时世尊。说此偈已。告诸比丘。若复有人。诸天福尽。衰相现前。所有眷属。皆悉舍离。如灯将灭。光明必暗。诸天亦尔。当于此时。福命欲尽。众苦所逼。忧恼缠缚。恐怖无量。身心逼迫。起诸烦恼。由此非久。必当命终。随于宿业。堕于三涂。或处人中。轮转不息。犹如枷锁系缚有情。沉溺诸有。不得解脱。迷惑正信。远离寂静。亲近恶友。及结宿冤。</p>
                      <p>　　比丘应知。如是三界轮转诸趣。皆由惑业。不能伏除亦非省悟。由此业惑。随逐有情。焚烧不息。犹如柴薪被火焚烧焰猛增盛。此三毒火能烧众善。亦复如是。</p>
                      <p>　　比丘应知。此贪嗔痴。犹如大河。漂溺有情。令不出离。又此贪等。犹如罥索系缚众生。不得解脱。又此贪等。亦如尘垢。染污有情。不得清净。是故智者。应当除断。若复有人。护佛净戒。及行惠施。舍离谄诳。伏除贪痴。渐令轻微。了达诸法。不起执着。</p>
                      <p>　　比丘当知。若复有人。贪等诸惑。苦种若现。不能伏除。而不出离三有诸苦。譬如渴人。饮于盐水。渴无由免。</p>
                      <p>　　比丘应知观察无上解脱快乐趣向圆寂。修习静虑。灭除诸染。勿着系缚。堕落泥梨。恒受众苦。违背正道。天阿素啰悉皆舍离。诸龙嗔怒非时风雨。四时不顺谷米不熟。人民饥馑。所有快乐。皆悉远离。可爱宫殿。及诸园林。极妙境界。坏灭非有库藏财物皆悉隳散互相残害。迷妄颠倒。而非省悟。最上利益。曾无修习。三乘正法。毁谤非有。迷于三界。妄执真实。以为究竟。日月星辰。亦皆妄计。乃至一切有情所有罪福。妄拨非有。甘露正法。不能了达。恒生憎嫉。犹如冤毒厌弃舍离。比丘应知。愚迷有情。于诸世间苦中执乐。不净计净归依邪道。妄执最上极恶之处。爱乐修习。于无常等。不能了达。妄计邪法。以为最上爱乐决定精勤修习。义利非有。不免轮回。苦涩恒时。智者观察。不应迷执。了达虚妄。显现是非。悟省醉迷。令心不乱。时诸大众。围绕世尊。闻法欢喜。娱乐庆快。系缚舍离。瞻仰如来。目不暂舍。</p>
                      <p>　　尔时比丘。乃说颂曰。</p>
                      <p>　　譬如苏弥卢　　庄严四宝成<br>
　　七金周围绕　　八海湛然清<br>
　　世尊相无比　　理智离言诠<br>
　　万行因修满　　三身果德圆<br>
　　人天瞻仰望　　愿说宿因缘</p>
                      <p>　　时诸比丘。偈赞佛已。白世尊言。欲色诸天。形量福德。差别有殊。愿佛演说。利益未来。</p>
                      <p>　　尔时世尊告诸比丘。善哉善哉。应当谛听。吾为汝说。若复有人。奉持净戒。善护诸根。令无毁犯。三业清净。于诸有情。悲愍饶益。勤修方便。舍离散乱。趣求静虑。于所修因。胜劣不等有上中下。果感亦殊。乃至外器。宫殿庄严。高下状貌。随宿因缘。皆悉有异。</p>
                      <p>　　佛告比丘。由护净戒及行惠施。恒处诸天舍离诸垢。所有缠缚。伏除不起。于彼诸天。内身外器。爱乐趣求。不生毁谤。破坏厌离。命终之后。决定生彼。获报胜劣。随因有异。</p>
                      <p>　　比丘应知。护佛净戒。诸天宫殿。恒自快乐。护佛净戒。舍离诸苦。解脱无染。护佛净戒。天鬘璎珞。恒自庄严护佛净戒。乌钵罗花。妙香适意。护佛净戒。极妙境界。悦畅无尽。护佛净戒。龙天八部。恒时助祐。护佛净戒。众宝庄严。离诸垢故。护佛净戒。种种天花。色妙开敷。随心自在。护佛净戒。微妙香风。悦意无尽。护佛净戒。房室园林。庆快随意。护佛净戒。获于种种。摩鲁迦花。瞻波迦花。计多迦花。出妙香气。最上无比。恒现在前。护佛净戒。远离诸横。护佛净戒善种增长护佛净戒犯戒之缘。皆悉远离。护佛净戒。圆满忍行。护佛净戒。妙宝阶道。成就现前。护佛净戒。工巧种种。及可爱具。悉得成就。</p>
                      <p>　　比丘应知。护佛净戒。于当来世。获果如是。犹如画师。世及出世。种种形像。皆能成就。护戒亦尔。于当来世。所有一切。随意成就。</p>
                      <p>　　若复有人。毁犯净戒。于当来世。沉沦恶道。受种种苦。舍离人天可爱之境。亦如彩画。风雨烟尘。而能破坏。贪嗔等垢。能坏净戒。亦能舍离。世及出世。可爱之果。</p>
                      <p>　　复次比丘。贪等诸惑。能坏有情。所有善业。亦能增长。诸不善业。如世之火猛焰增长能坏柴薪。</p>
                      <p>　　比丘应知。有情根识。攀缘六尘。迷惑不了。虚妄执着。境界缠缚。起于贪嗔。诸业随生轮转诸有。受苦无量。不能远离。贪欲诸毒。愚迷不了。贪火盛猛。损坏众善。及诸可爱宫殿林池。众妙果实。悉皆散坏。攞娑啰迦。胜妙福报。珍宝无量。库藏盈满。娱乐自在。父母眷属。福德最上。世所希有。快乐无碍。比丘应知。若复有人。修习檀度。于当来世。财物具足。离诸损坏。檀度最胜。快乐自在。檀行最胜。福报随形。如影不舍。檀行最胜。人天可爱。庄严欢喜。檀行最胜。能离贫乏。檀行最胜。悭吝不起。檀行最胜。能伏愚痴。出离三涂。檀行最胜。见者欢喜。檀行最胜。诸根无缺。檀行最胜。傍生乐见。檀行最胜。远离爱憎。檀行最胜。边地不生。檀行最胜。诸天快乐。檀行最胜。离苦缠缚。檀行最胜。超越轮回。檀行最胜。娱乐自在。檀行最胜。能趣三乘。究竟解脱。</p>
                      <p>　　复次比丘。应当观察。轮回诸苦。众多逼迫。应当厌离。审谛观察。彼非究竟。无常败坏。如梦如焰。芭蕉非实。乃至色界。及无色界。所有境界。虚幻不实。而非究竟。应当厌离。不应封着。妄为最胜。令心爱乐。</p>
                      <p>　　佛告比丘。圆寂安乐。远离诸相。体非一异。亦非三世。彼此俱非。离诸系缚。究竟圆满。汝当趣求。勿应弃舍。自在无碍。寂静无染。应当速证。</p>
<div class="jwbt-box"><div class="jwbt"><a name=j0799-5><a href="0799.htm#MENU-top">妙法圣念处经卷第五</div></div></a></a>
<p>　　尔时天主帝释。而白众言。汝所作善。守护增长。如意欢喜。即说伽陀曰。</p>
                      <p>　　三种善作已　　三种三因缘<br>
　　三位次三地　　三德三大果<br>
　　不杀施最上　　此法汝爱乐<br>
　　得真实忍辱　　获生一切天<br>
　　随身有宫殿　　快乐受无极<br>
　　若人好不善　　生处无安乐<br>
　　邪法被增缠　　云何而出离<br>
　　作此人天善　　熏修本识中<br>
　　彼业感果时　　得生人天界<br>
　　于彼生爱乐　　心自住安乐</p>
                      <p>　　尔时天主帝释。而复白言。汝等具大福德。获生天界。受天快乐。随其福果。胜劣各异。若种种作福。薰识身中。后生天界。得种种快乐。如是一切林木花果。悦适人意。入彼林中。彼天飞鸟。演说言音。令人乐闻。为彼天子。即说伽陀曰。</p>
                      <p>　　善来汝贤敏　　宿习于上善<br>
　　坚持七律仪　　成就最胜果<br>
　　生彼天界中　　受天快乐报<br>
　　广持于禁戒　　得离沉沦苦<br>
　　犹戒清净故　　感天胜妙池<br>
　　随意而洗浴　　复雨紫金花<br>
　　散布于身上　　及彼功德池<br>
　　以彼戒种子　　念念为防非<br>
　　天中上妙乐　　随意而受用<br>
　　若人意决定　　守护于禁戒<br>
　　生彼天界时　　快乐无边际<br>
　　以此戒庄严　　得趣善逝果<br>
　　而受解脱乐　　破戒罪恶深<br>
　　如刀及火毒　　是故坚持戒<br>
　　而修施法财　　远离于毁禁<br>
　　业有上中下　　感果亦复然<br>
　　今成胜报身　　常戴光明鬘<br>
　　受天种种乐　　皎洁身无垢<br>
　　若人造恶业　　苦果自缠身<br>
　　展转受沉沦　　生死无穷尽<br>
　　汝既来生此　　受天众娱乐<br>
　　出游诸园苑　　勿着于放逸<br>
　　逸荡过失深　　如来常说此<br>
　　是故放逸者　　三毒中最上<br>
　　精进如甘露　　心顶自清凉<br>
　　永超生死轮　　究竟菩提岸<br>
　　彼时我如来　　演说微妙言<br>
　　离我速修行　　莫着颠倒想<br>
　　若有违背者　　贪等诸惑生<br>
　　断彼解脱缘　　漂沈诸苦海</p>
                      <p>　　尔时天主帝释。速疾往彼善法堂中。诸天妓女。及一切天众。皆来善法堂中。到已娱乐。种种游戏。于时天帝。观察娱乐。而知天众。虚妄耽着。增长烦恼。即说伽他曰。</p>
                      <p>　　虚妄境界中　　贪爱而无足<br>
　　有情迷执深　　增长诸烦恼<br>
　　被境缚根识　　如毒藏在食<br>
　　于后若消时　　迷闷无安乐<br>
　　无前后中间　　非今世后世<br>
　　因缘会遇时　　业报谁能避</p>
                      <p>　　尔时天主帝释。说此伽他已。而复告言。假使少年。强力未必长生。四相推迁。速归散灭。显现快乐。无实自性。乐受尽时。逼迫身心。无暂安隐。汝等勿得信任痴迷愚惑谄诳。若于一切境界。染着不足。后致大患。譬如炽火焚烧草叶。贪着境界。增诸过失。亦复如是。被烦恼火。烧煮身心。弃背正道。衰相现时。堕落天界。是故我今教化汝等。割截烦恼。去除迷惑。一切天众。自此恒作利益。于最上行法。志固修习后得寂静。最上安乐。汝今勿得慢易。速作良田。于当当世。而得最上报应。适意无尽。若作恶业。种种随身。坠堕天宫。沉沦恶趣。一切宫殿楼阁。悉皆隐没。</p>
                      <p>　　尔时天主帝释见其天子。须臾命终。堕于恶趣。而说伽他曰。</p>
                      <p>　　微妙香莲花　　种种生峰顶<br>
　　最上适意宝　　处处作庄严<br>
　　流泉与浴池　　杂色花果树<br>
　　及紫金劫树　　灵鸟群集上<br>
　　常出微妙音　　悦乐诸天众<br>
　　无垢琉璃宝　　间杂金色光<br>
　　最上妙楼台　　庄严恒适意<br>
　　群生不远离　　宁知是幻化<br>
　　如泡如水沫　　如电如浮云<br>
　　亦如寻香城　　须臾即散灭<br>
　　虚妄若生贪　　坠堕轮回路<br>
　　痴爱毒如火　　焚烧于善根<br>
　　减损于天众　　去一切菩提</p>
                      <p>　　又复告言。若天愚痴。爱人诳惑。为天阿素落罗刹等之所降伏。后堕地狱。复为龙蛇。远离诸天。长处三界。如绳系缚。而不自在。若离痴爱。明了通达。利益有情。归依佛道。永出世间。断有爱支。得一切智。平等无碍。得三解脱。证悟苦空。到真实际。远离轮回。不受后有。色香味触。而不染着。时彼天帝。见多天众。念念无常。增诸过失。深生悲愍。发诚实言。而说伽他曰。</p>
                      <p>　　如是天道终　　沉沦百千劫<br>
　　犹如旋火轮　　生死何穷尽<br>
　　见他受无常　　不观于自己<br>
　　后自命终时　　违害亦如是<br>
　　若舍垢秽心　　不着于境界<br>
　　生死莫能侵　　常住真寂乐<br>
　　戒行若违犯　　如醉饮药毒<br>
　　非天魔死军　　缠缚谁救济<br>
　　微尘坌面上　　自心何知见<br>
　　命谢卧林间　　谁悟从贪爱<br>
　　若生于贪爱　　同住苦无常<br>
　　永处于生死　　现离于安乐<br>
　　大恶不断除　　轮回从此得<br>
　　譬如暴恶风　　能吹山顶叶<br>
　　自业得生天　　娱乐果自受<br>
　　洁戒不愚迷　　安乐自充足<br>
　　贪愚招坠堕　　如火而起烟<br>
　　后自堕泥黎　　业报亦如是</p>
                      <p>　　尔时有天。名乌波袜踰。宿善业力。生忉利天。彼有苾刍。为其天王。而说伽他曰。</p>
                      <p>　　若作种种业　　处处妄攀缘<br>
　　以心迷惑力　　一切业成就<br>
　　前心最胜故　　后心相续生<br>
　　无间引生彼　　三界因无尽<br>
　　一切业报身　　离心不可得<br>
　　是故降伏心　　当获无尽果<br>
　　汝速勤修进　　调伏离执迷<br>
　　满善得随心　　究竟获安乐<br>
　　心若恒调伏　　永不增诸过<br>
　　智者善伏心　　诸苦不能害<br>
　　若心得彼苦　　苦苦后相续<br>
　　一切境界中　　而得轻心报<br>
　　天人阿素落　　龙鬼罗刹等<br>
　　不离于一心　　心为三有主<br>
　　三有自心生　　地狱与人天<br>
　　随心生罪福　　流浪任漂沈<br>
　　坏善因迷境　　愚痴贪爱生<br>
　　住苦广无边　　沉溺而难出<br>
　　难调心力大　　奔驰速若风<br>
　　天眼勿缘形　　识相皆如是<br>
　　智者善调伏　　远离魔罗缚<br>
　　超度生死河　　速到于彼岸<br>
　　疑惑不正直　　无底恶难止<br>
　　一多微细行　　不住刹那中<br>
　　行相密难穷　　无身一切处<br>
　　世间谁牵引　　往者复是谁<br>
　　藏伏甚法中　　造作于身业<br>
　　虽见行表差　　莫睹相应法<br>
　　云何调伏难　　无色无形相<br>
　　陋恶损众生　　取境明如眼<br>
　　善恶作虽见　　譬如幻化士<br>
　　本性状难穷　　往复谁能睹<br>
　　牵引于群生　　诸趣恒流转<br>
　　利剑不能截　　猛火烧非断<br>
　　一切有情心　　业力相如是<br>
　　业绳而坚固　　缠缚于群生<br>
　　三性而不恒　　须臾善非善<br>
　　亦复舍受俱　　攀附六根门<br>
　　妄求于尘境　　染着世间故<br>
　　不悟生灭法　　如镜唯照前<br>
　　而不鉴于后</p>
                      <p>　　尔时天子闻彼苾刍说如是事。昔作纯善今获胜身。而说伽他曰。</p>
                      <p>　　昔修静妙心　　慎护于戒行<br>
　　以此微妙因　　得住安乐道<br>
　　善护持戒者　　防非发律仪<br>
　　当得断诸惑　　证圆寂灭乐<br>
　　戒有大威德　　能超诸有苦<br>
　　乃至命谢时　　无彼恶道畏<br>
　　恶道无能救　　戒力救最上<br>
　　若有持戒者　　万善皆依怙<br>
　　后果得生天　　永离诸崄难<br>
　　佛法圣众师　　三界咸尊重</p>
                      <p>　　尔时诸天子等。五体投地。归命作礼生尊重心。彼时天主帝释。倍生忻庆。叹美至深。而说伽他曰。</p>
                      <p>　　解脱贪嗔毒　　群生亲道友<br>
　　能到于彼岸　　我今归命礼<br>
　　降伏愚痴失　　无为无比等<br>
　　一切众所尊　　我今归命礼</p>
                      <p>　　时彼天中。有诸飞鸟。或在空中。翱翔上下。或集宝池。嬉戏水内。有诸天子。乐逸纵荡。与诸飞禽。同共游行。耽乐欲乐。不怖恶道。尔时苾刍。为彼天子。宣说伽他曰。</p>
                      <p>　　傍生耽欲乐　　游戏恣愚迷<br>
　　天众亦复然　　等彼飞禽类<br>
　　正教师宣说　　汝等心颠倒<br>
　　不怖于罪业　　耽乐着世间<br>
　　若天有罪业　　坠堕于地狱<br>
　　业力如是毒　　智者常远离<br>
　　薄德少慧人　　但观前欲乐<br>
　　不复返思惟　　成就诸苦果<br>
　　若有智慧人　　照观一切恶<br>
　　求断诸恶业　　利益于群生<br>
　　罪业生诸苦　　胜因得离缚<br>
　　善恶行不同　　报相亦复尔<br>
　　迷苦妄为乐　　求安不可逢<br>
　　具智勿为非　　不久至寂灭<br>
　　善修诸业静　　巧便集善根<br>
　　三昧自现前　　速到无生位<br>
　　勿复恋傍生　　游嬉于园苑<br>
　　懈怠转增多　　后坠飞禽类<br>
　　若复无少智　　善恶业不分<br>
　　饿鬼阿素啰　　地狱亦如是<br>
　　于业能分别　　于报亦通达<br>
　　彼于诸业中　　深穷垢静相<br>
　　昼夜常精进　　思惟三脱门<br>
　　永不坠泥黎　　究竟获安乐<br>
　　天子汝当知　　自乐自善成<br>
　　自惑生自苦　　苦乐不离心<br>
　　于过应远离　　染着诸尘境<br>
　　纵逸痴所盲　　不觉死王催<br>
　　沉沦于地狱　　苦恼而无极</p>
                      <p>　　尔时彼天。有百千天女。色相端严。随意自在。于彼林间。歌唱游戏。彼有飞禽。知天宿善。而说伽他曰。</p>
                      <p>　　勤修宿善业　　今复得生天<br>
　　若行非善因　　而复沉恶趣<br>
　　业报既决定　　诸天皆平等<br>
　　安乐非安乐　　汝等今当知<br>
　　爱染为害本　　业绳随系缚<br>
　　轮转而不穷　　还因业绳力<br>
　　上至非想处　　下及于三途<br>
　　往返疾如风　　生数复如雨<br>
　　诸趣而循环　　无始长如此<br>
　　若人心寂静　　如水湛然清<br>
　　离碍如虚空　　而获最上乐<br>
　　五识缘尘境　　三恶业相牵<br>
　　一法舍尽时　　不得生天界<br>
　　杀盗淫妄毒　　常为恶道友<br>
　　烧煮如炎火　　智者应观察<br>
　　真实忍辱慈　　出世善良友<br>
　　亲近若修习　　当得三天果<br>
　　制伏邪乱意　　慎护触等贪<br>
　　后有定生天　　成就白业果<br>
　　若于生死业　　而不求解脱<br>
　　焰魔杀鬼来　　云何得远离</p>
                      <p>　　尔时天主帝释。而复白言。若有众生不怖诸恶。于一切处心所染着。以染着故隐没智慧。妄言绮语虚诳邪谄。恼乱有情。弃背正教。亲近邪师。不孝父母。乃至善根间断。业绳系缚。如箭速疾。死入地狱种种治罚。受诸极苦无有休息。汝等从今于生死罪缘。速须弃舍莫复贪着。于自身命分限短长。审谛观察。有为诸行。刹那生灭。何得久住。如水浮沤。如镜影像。如电刹那。如云散灭。若天福尽乐受舍位。一切衰相不觉现前。逼迫身心。如何当忍。是故我今宣示言尔。汝今当须勤行精进。忍辱柔和。慈愍有情。守护六根。修行四谛。不取怨亲而修平等。智慧增长深入义味。背妄照真。导引禅定。业惑尽时。后有不生。得俱解脱。</p>
                      <p>　　尔时天主帝释。欲重宣此义。复说伽他曰。</p>
                      <p>　　如是十二处　　六境及六根<br>
　　识等生灭时　　相应成妄想<br>
　　智者善修心　　不住色等法<br>
　　而入寂静门　　湛然无一相<br>
　　勤求寂静故　　不堕魔罗界<br>
　　以此静妙心　　恒时而忆念<br>
　　若行如是慧　　惑苦云何生<br>
　　于其三世中　　自在无惊怖<br>
　　烦恼缚自解　　罪垢不可染<br>
　　慧眼得圆明　　常住真寂行<br>
　　天身大快乐　　尚被罪垢摧<br>
　　云何人愚迷　　广造十恶业<br>
　　若人修智慧　　了达罪福因<br>
　　怖业若死侵　　永出苦根本</p>
                      <p>　　尔时帝释。昔闻世尊所说恶趣之事。即为天众宣说。佛言若人得脱生死罪根常值善友。植诸善本。若生天界受妙快乐。宫殿庄严报应无量。若不怖恶道贪着娱乐。福善尽时必当堕落。譬如灯烛须假膏油。膏油既尽灯焰即灭。如是堕已。而被业风急速吹转。往返世间轮回不止。若诸智者正定相应。无明业绳不能牵动。譬如藕丝牵妙高山而不能动。</p>
                      <p>　　尔时彼天闻于天帝说是法已。即说伽他赞天帝曰。</p>
                      <p>　　汝今说此法　　息除一切障<br>
　　我依天帝语　　安住无怖畏<br>
　　与彼诸群生　　而作慈悲父<br>
　　宣示涅槃城　　令彼得利乐<br>
　　法本无分别　　天帝善能宣<br>
　　今遇正教师　　得至无上道</p>
                      <p>　　尔时天帝又复白言。世间财物勿生贪着。若人舍离智慧出生。若复爱着破坏善根。七种圣财渐渐隐没经百千生沉沦恶道。又复世财而不坚久。水火盗贼王等势力皆可侵夺若彼法财。水火等灾终不能坏。汝诸天众。虽有势力诸根具足身带光明。衰相现时生其愁恼。堕下虚空过百千踰缮那入其恶趣。</p>
                      <p>　　尔时帝释。即说伽他曰。</p>
                      <p>　　如汝大快乐　　富贵不可量<br>
　　衰相若现前　　决定沉恶趣<br>
　　如现所作业　　随业果复生<br>
　　业相善殊胜　　异熟果亦然<br>
　　业有上中下　　善恶品类同<br>
　　成彼有报时　　胜劣亦如是<br>
　　汝等审思惟　　色力身最上<br>
　　生灭未能逃　　云何而不堕<br>
　　譬如麦等种　　而被大火烧<br>
　　随烧即破坏　　云何芽得生<br>
　　浮虚假伪身　　四相迁流速<br>
　　如灯而生焰　　不住刹那中<br>
　　心相亦复尔　　虚幻无真实<br>
　　恒被漏随增　　云何得安乐<br>
　　弃舍于妄境　　勿自爱其身<br>
　　决定脱轮回　　速至于彼岸</p>
                      <p>　　尔时彼天有其飞鸟而复说言。我等今者居乌钵罗林。于其林间有大浴池。多生红莲长时芬馥。鸟身翅翼诸色间杂。状如七宝。眼有光明言音妙好。于彼林中长时戏乐。观察天子耽着迷醉。即说伽他曰。</p>
                      <p>　　我恒耽喜乐　　天人爱亦然<br>
　　天虽与禽别　　爱染而无二<br>
　　不能守行法　　云何得解脱<br>
　　天等若如是　　飞禽何所别<br>
　　今复告汝等　　勿着五欲乐<br>
　　而修胜法行　　当得大解脱<br>
　　生老病死苦　　永不害其身<br>
　　天与禽类身　　平等获善利</p>
                      <p>　　尔时天帝又复白言。若有智者离垢清净。世间罪染普遍此天亦不能着。</p>
                      <p>　　何以故。为彼智者于生苦因缘而能解了。又于彼天朋友知识恩爱眷属无所恋着。汝等诸天痴愚贪染不离轮回。与彼飞禽等无有异。复有众生耽着饮酒得罪甚多。所以者何。为彼有情心识迷乱破犯恒多。酒力虽消业报不灭。于五趣中轮回不绝。于一切罪中最为增上。乃至于俱胝劫流浪不绝沉沦恶趣。烦恼缠缚佛所言说。</p>
                      <p>　　尔时彼天帝释园中有妙法堂。种种珍宝殊妙庄严。时诸天众诣彼堂中。彼时帝释。观察天众。而说伽他曰。</p>
                      <p>　　汝等诸天众　　过去修微善<br>
　　获生天界中　　若天报应尽<br>
　　定堕于轮回　　业力难思议<br>
　　牵引于众生　　三界五趣中<br>
　　处处而出生　　汝等勤精进<br>
　　审谛细思惟　　生灭须臾间<br>
　　云何不省觉　　怖畏邪崄路<br>
　　而依众律仪　　坚固七觉支<br>
　　勤行八圣道　　善住于五根<br>
　　增长于五力　　四念与正勤<br>
　　及彼四神足　　如是而不退<br>
　　必至涅槃城　　恒受寂灭乐</p>
<div class="jwbt-box"><div class="jwbt"><a name=j0799-6><a href="0799.htm#MENU-top">妙法圣念处经卷第六</div></div></a></a>
<p>　　于罪不怖畏　　彼人无智慧<br>
　　后至命终时　　苦恼恒烧燃<br>
　　周遍天界中　　堕落谁能见<br>
　　彼恒贪淫乐　　于此莫能知<br>
　　淫欲生虚诳　　迷惑于有情<br>
　　牵引落三途　　如绳而系缚<br>
　　生灭恒如是　　有情须自利<br>
　　调柔身口意　　烦恼勿令生<br>
　　法境等须息　　一切着淫者<br>
　　增痴堕无常　　不觉欲火烧<br>
　　远离于亲眷　　朋友善知识<br>
　　骨肉并眷属　　大苦死来时<br>
　　波吒何能说　　初至无常位<br>
　　如山忽倒摧　　须臾不可停<br>
　　刹那而灭谢　　若处一切智<br>
　　无罪无轮回　　究竟出苦源<br>
　　诸天恒爱乐　　欲海深无底<br>
　　何能有足期　　增长爱贪心<br>
　　如酥油洒火　　种种庄严貌<br>
　　破坏出世因　　流转四趣中<br>
　　人傍地狱鬼　　生死恒无间<br>
　　往复如陶轮　　群品大愚痴<br>
　　不了烦恼性　　若彼诸有情<br>
　　永离于贪爱　　当获最上因<br>
　　解脱无系绊　　智者除烦恼<br>
　　诸苦病不侵　　降伏于贪嗔<br>
　　长获安乐道　　生苦不能染<br>
　　罥索不能缚　　智慧渐圆明<br>
　　照知一切事　　若于圆寂理<br>
　　而起无相心　　离垢绝嚣尘<br>
　　究竟到彼岸　　于彼苦乐境<br>
　　洞然无所得　　而入大解脱<br>
　　常住空寂舍　　复起慈悲心<br>
　　愍念有情故　　示苦智真如<br>
　　远离于罥索　　令意断疑虑<br>
　　永除于贪爱　　解脱苦恼怖<br>
　　获得最上慧　　悟彼集散空<br>
　　设寿八万劫　　亦复堕无常<br>
　　此可恒安住　　天界永无失<br>
　　见恶而生慢　　于罪不思惟<br>
　　愚迷无方便　　恒求于快乐<br>
　　喻如砂聚中　　求油终不得<br>
　　若作罪业行　　恒常而逼迫<br>
　　苦树罪根深　　一切恶生长<br>
　　我说此真如　　定为法非法<br>
　　彼意耻作罪　　后复无烦恼<br>
　　利益广无边　　获至真如际</p>
                      <p>　　若复愚迷。于佛言教。而不信受。后至无常。自得苦恼。经无数百千俱胝那由他阿没那等。破坏人天。无常罪火。决定焚烧。此不尽劫。瞿昙告言。天复云何而得久住。喻如水沫芭蕉。无有纤毫真实。幻化非久。若恒爱此快乐。无有是处。</p>
                      <p>　　尔时彼佛。问彼天众。知此义不。天意欢喜。如闻五乐。多获快乐。得五功德。而复说言。彼有飞禽。名曰嬉戏。能善说法。为彼天众。即说伽他曰。</p>
                      <p>　　有欲爱不足　　无因人意足<br>
　　发起不足心　　如是无知死<br>
　　一切众生界　　形类有多般<br>
　　长远时分中　　不能修方便<br>
　　永不受安乐　　决定堕轮回<br>
　　恒处于地狱　　生生亦如是</p>
                      <p>　　若实宣说。帝释境界。富贵殊胜。异于诸天。于此轮回。亦不能免。决定无常。乃普遍天上。未有微妙之处。可避无常。而皆堕落。</p>
                      <p>　　是时天帝。善解法相。名憍尸迦。为彼天父。种种精进。说多因行。而诸天众。犹不省悟。谁能乐修静行。远离罪垢。唯纵愚迷。心着放逸。于斯教诲。而不受持。久远无边。云何不觉。彼诸愚人。乐作恶因。于彼后身。而被罪恶。种种破坏。宁知恶业随眠缠缚。</p>
                      <p>　　尔时苾刍。而说颂曰。</p>
                      <p>　　若行善利　　以其卧具　　饮食衣等<br>
　　供给供养　　尊卑之众　　不为自身<br>
　　而求福利　　或观自身　　谁作主宰<br>
　　乃遇恶境　　作罪怨家　　固来欺陵<br>
　　而起真实　　离相忍辱　　智者审观<br>
　　都无病痛　　苦恼之难　　唯有现在<br>
　　不静之物　　作如是身　　而复此身<br>
　　刹那不住　　盛壮亦然　　破坏何身<br>
　　众生迷醉　　于自财物　　不作利益<br>
　　增长罪业　　不受教命　　亦不行施<br>
　　于一切处　　心不受用　　贼等窥坏<br>
　　云何护持　　若心回向　　布施师等<br>
　　彼财殊妙　　而复弃舍　　如弃草木<br>
　　心不爱着　　贫劣有情　　恒行救度<br>
　　离垢无著　　今世后世　　获七众戒<br>
　　救度最上　　戒护于人　　当生天上<br>
　　智慧广大　　彼能截断　　一切烦恼<br>
　　病等枷锁　　过大崄恶　　轮回之桥<br>
　　到彼坚牢　　涅槃彼岸　　心净离垢<br>
　　得无生忍　　喻如担负　　其物轻少<br>
　　远出长途　　而不疲乏　　若人担负<br>
　　恶业轻少　　遐历世间　　而不沉没<br>
　　又如飞禽　　两翼壮健　　高往虚空<br>
　　远疾可到　　若人持戒　　守护坚牢<br>
　　欲往生天　　亦复如是</p>
                      <p>　　复有飞禽。名现真如。住彼白山。而能观察。即说颂曰。</p>
                      <p>　　喻我形色　　不住刹那　　快乐亦然<br>
　　愚迷不觉　　若一切类　　善相多般<br>
　　轮回生时　　定随破坏　　彼福破坏<br>
　　一生亦然　　死王得便　　罪意何免<br>
　　恒行快乐　　无财黑绳　　摧坏有情<br>
　　无病强力　　安乐远离　　死王近来<br>
　　近则心迷　　群生命坏　　罪破长时<br>
　　天人轮转　　不觉根迷　　远离安乐<br>
　　堕阎罗界　　方知业果　　快乐刹那<br>
　　而身衰朽　　悦诸尘境　　不觉贪着<br>
　　快乐受尽　　老死王侵　　诸根对境<br>
　　恋着不足　　彼后无常　　自生烦恼<br>
　　若无慧灯　　照见尘境　　受行境界<br>
　　执我分别　　乐着虚妄　　欲火恒生<br>
　　境力如风　　吹欲火盛　　智觉真如<br>
　　思惟成妄　　一切愚迷　　嬉戏不觉<br>
　　恒行境界　　吹于欲火　　天人行欲<br>
　　堕彼天界　　彼具天德　　实得天乐<br>
　　衰相现前　　不坏何往　　刹那不住<br>
　　念念生灭　　暂住非久　　彼命如是<br>
　　此境属他　　一心不觉　　五德天乐<br>
　　坏苦速离　　帝释天王　　抖擞烦恼<br>
　　三障垢静　　归依三宝　　三业廓然<br>
　　悟得最上　　三佛菩提　　虽生罪地<br>
　　罪垢不染　　留心作善</p>
                      <p>　　彼有焰魔狱卒。为彼众生。而说颂曰。</p>
                      <p>　　意怀贪欲　　嫌弃善缘　　不离轮回<br>
　　得此苦果　　不依天行　　而作罪因<br>
　　彼后无常　　反恨作恶　　利刀割体<br>
　　猛火烧身　　犹未为伤　　五根得罪<br>
　　苦不可忍　　眼观美色　　如实得乐<br>
　　宁知恒苦　　闻声耽味　　其过亦然<br>
　　作罪冤家　　是故舍离　　彼三冤家<br>
　　缠缚罪人　　破人安乐　　贪痴和合<br>
　　远离戒品　　因堕地狱　　若行戒律<br>
　　后得福善　　若违戒律　　后得烦恼<br>
　　饮酒杀命　　离他妇女　　邪见两舌<br>
　　不守威仪　　纵情放逸　　破坏有情<br>
　　因沉恶道　　贪着邪行　　而复恶口<br>
　　今世后世　　无彼安乐　　远离恶人<br>
　　亲近善友　　灭此罪根　　不信此业<br>
　　无得业果　　无众安乐　　恶果根本<br>
　　烦恼后烧　　若作妄语　　本非法师<br>
　　我解深法　　彼后无常　　得魔业果<br>
　　转此人身　　而生恶趣　　是故如来<br>
　　说此无明　　一切贪欲　　何得快乐<br>
　　知足无贪　　身离烦恼　　欲生快乐<br>
　　是名快乐　　解脱相应　　得最上乐<br>
　　若贪快乐　　如毒和水　　解脱快乐<br>
　　如乳和水　　欲火烧害　　愚盲不觉<br>
　　又复贪爱　　度量财利　　酤卖酒肉<br>
　　得财无数　　心犹未足　　无常杀鬼<br>
　　速来牵引　　若耽欲乐　　乐住境界<br>
　　得不快乐　　如来说此　　梦觉法喻<br>
　　如乾闼城　　如空无实　　如水上沫<br>
　　如芭蕉坚　　如彼火毒　　欲境亦然<br>
　　若味因果　　知欲过罪　　不迷真如<br>
　　成就智慧　　获静思惟　　去其贪爱<br>
　　苦恼不生　　坏欲亦然　　欲为罪主<br>
　　如世毒药　　彼意不足　　堕落天界<br>
　　复堕地狱　　欲赚愚迷　　喻彼悬河<br>
　　亦如电闪　　世间毒力　　莫胜女色<br>
　　思想欲增　　如火炽盛　　是故智者<br>
　　离欲寂静　　无前无后　　亦无中间<br>
　　如如而行　　增长亦尔　　彼得欲苦<br>
　　等触大焰　　知如是过　　智者远离<br>
　　速离欲故　　定得安乐　　无数百千<br>
　　那由他天　　以欲行故　　堕火毒狱<br>
　　器杖治罚　　其毒如火　　远离快乐<br>
　　不行欲因　　如上地狱　　不见不闻<br>
　　若贪欲人　　断其欲贪　　亦无苦恼<br>
　　是故无垢　　得意清净　　于一切处<br>
　　灭欲火焰　　入彼种种　　最上善业<br>
　　彼行无染</p>
                      <p>　　尔时帝释。观察飞禽住庄严树。色喻檀金。彼法因果。正见善业。而说颂曰。</p>
                      <p>　　正见善业　　如彼大树　　郁茂金色<br>
　　种种庄严　　智者所说　　如善果报<br>
　　处处出生　　不善若善　　得彼人身<br>
　　复行善业　　得生天上　　不善亦然<br>
　　下沉地狱　　欲迷善意　　而复不得<br>
　　最上良药　　若知果报　　意不爱欲<br>
　　众生境界　　迷醉味着　　若恒行贪<br>
　　恶定同生　　女生烦恼　　如世间火<br>
　　若此火生　　烦恼如是　　女人烦恼<br>
　　生众生心　　破坏世间　　一切法灭<br>
　　为地狱因　　大仙所说　　女人奸媚<br>
　　口甜心毒　　情爱不恒　　爱恋须臾<br>
　　弃背亦尔　　彼性浮嚣　　可喻掣电<br>
　　诳詀有情　　诈行恩爱　　天人龙鬼<br>
　　罗刹眷属　　境界亦尔　　女人鄙恶<br>
　　譬彼黑毒　　种姓不择　　势力不顾<br>
　　爱恚不恒　　姓如风火　　唯募财物<br>
　　殊无终始　　如有崄难　　嫌弃远离<br>
　　如是富人　　彼即爱乐　　若住贫贱<br>
　　急急离别　　譬如游蜂　　花卉芬芳<br>
　　竞来采食　　若树干朽　　一切远离<br>
　　无财亦然　　女人远离　　女人黑暗<br>
　　心纵颠狂　　破坏胜因　　罔知良善<br>
　　如女人缚　　天缚亦尔　　若值女缚<br>
　　定堕地狱　　若贪女色　　贪中第一<br>
　　若有众生　　虽晓欲业　　而犹耽着<br>
　　是故无知　　迷人不觉　　又复女人<br>
　　诈吐心诚　　惑他信己　　身虽同处<br>
　　心则差殊　　损坏有情　　毒如蛇蝎<br>
　　方便多求　　一切养育　　女人行德<br>
　　而不能为　　如是自性　　殊无测度<br>
　　智者不着　　心恒决定</p>
                      <p>　　忉利天宫。有善法堂。尔时诸天。会善法堂。有如是散乱者。飞禽为彼。而说颂曰。</p>
                      <p>　　譬如飞禽　　随其自性　　乐厌不同<br>
　　而有二种　　一见莲华　　而复乐着<br>
　　若见林野　　而自厌离　　一见林野<br>
　　意欲乐住　　如见莲华　　却思远离<br>
　　众生亦尔　　林如静善　　华喻欲贪<br>
　　智者乐林　　而深适意　　天人颠倒<br>
　　反募莲华　　如出暖日　　能去大寒<br>
　　解脱之乐　　亦复如是　　贪中生苦<br>
　　乐谢何安　　智者不迷　　而求解脱<br>
　　于一切处　　为最上乐　　住牟尼林<br>
　　能善观察　　住意无贪　　天人最上<br>
　　住此欲贪　　而不久远　　若行无贪<br>
　　乐中最上　　居林寂静　　行中第一<br>
　　一切苦断　　受甜恶行　　诳赚有情<br>
　　适意林峦　　宜善观察　　心善观察<br>
　　恒处安乐　　心行无贪　　乐处林野<br>
　　彼人乐林　　心恒纯善　　离欲无贪<br>
　　得寂静乐　　若人烦恼　　怖见林间<br>
　　贪爱倍增　　而自烧煮　　弃背贪爱<br>
　　无垢清净　　心定生生　　常获安乐<br>
　　如具富贵　　福尽成空　　盛处少年<br>
　　老侵顿易　　一切恩爱　　定有别离<br>
　　一切有为　　和合暂尔　　此世间法<br>
　　正觉正说　　若觉愚迷　　舍爱知足<br>
　　入寂静林　　获最上乐　　炫己俊利<br>
　　思爱多方　　远离善林　　永失利乐<br>
　　林间默观　　寂静相应　　适意无贪<br>
　　善心成满　　是故聚落　　散乱恒生<br>
　　若处山林　　离诸贪爱　　汝意速疾<br>
　　厌离愚迷　　最上静林　　相应住处<br>
　　心行若静　　永离烦恼　　行若相应<br>
　　善根增盛　　假使有人　　得千帝释<br>
　　报寿若终　　亦归生灭　　恒行贪欲<br>
　　一切不见　　被欲降伏　　而生众苦<br>
　　欲爱之乐　　须臾暂住　　不久即灭<br>
　　心如怨家　　能离彼乐　　彼欲无得<br>
　　烦恼苦果　　皆从欲生　　解脱生乐<br>
　　彼乐真实　　于善逝行　　纵任相应<br>
　　离欲无贪　　获乐无尽　　五欲之乐<br>
　　先甜后苦　　乐相坏时　　而沈地狱<br>
　　无贪之善　　初后中间　　离垢清净<br>
　　受乐无穷　　是真善母　　愚迷欲乐<br>
　　云何离彼　　过失恒生　　中后深苦<br>
　　罪行云何　　不见快乐　　喻如世间<br>
　　有其毒花　　其色鲜艳　　其体有毒<br>
　　人若触花　　毒害于身　　罪行欲乐<br>
　　其毒亦然　　又如当风　　执彼火炬<br>
　　亦如飞蛾　　投其灯焰　　欲乐之火<br>
　　烧害亦然　　是故欲毒　　恒须远离<br>
　　天着欲故　　积恶虚生　　人募爱贪<br>
　　愚盈罪行　　是故欲火　　焚烧善根<br>
　　赚失天人　　沈斯恶趣　　若未命谢<br>
　　速回心意　　于一切善　　修令增长<br>
　　贪等惑乱　　三过生尘　　三毒作一<br>
　　罪网犹大　　若起三惑　　相续不尽<br>
　　歌舞唱妓　　耳目顺情　　天意如石<br>
　　而被牵动　　一切欲境　　盖覆静心<br>
　　沉溺爱河　　无时超度　　天何愚迷<br>
　　欲赚不觉　　譬如毒树　　开其毒花<br>
　　蜂蛾采食　　毒殒其命　　贪欲之毒<br>
　　损害亦尔　　而堕三途　　如火烧木<br>
　　天人不觉　　生此罪地　　受苦终尽<br>
　　方离泥黎　　天人愚迷　　不思作善<br>
　　罪恶境界　　彼无一信　　智者审观<br>
　　真如幻梦　　愚人非梦　　为地狱因<br>
　　是故离欲　　得解脱善　　弃背恶行<br>
　　利益善因　　彼利若行　　永离诸恶<br>
　　天无黑行　　彼有智者　　正见决定<br>
　　不乐散乱　　获种种福</p>
                      <p>　　尔时世尊。教受天子行不散乱行。而说颂曰。</p>
                      <p>　　天人宫殿　　散乱之根　　迷醉乐着<br>
　　而堕轮回　　若离散乱　　轮回亦脱<br>
　　彼散乱根　　即是无明　　自性黑暗<br>
　　如人无眼　　我观彼过　　迷火不别<br>
　　愚痴深广　　散乱亦然　　众生愚迷<br>
　　积聚财宝　　而自育养　　复更散乱<br>
　　坠堕恶趣　　天亦愚痴　　爱着女色<br>
　　本望离苦　　悦意快乐　　宁知命殒<br>
　　得大苦恼　　集欲之乐　　不久即散<br>
　　一切众生　　业寿有限　　少壮刹那<br>
　　即当衰老　　善恶业缚　　谁得自在<br>
　　譬如乐主　　捻弄木人　　须假线丝<br>
　　方成作用　　有情亦尔　　须假惑业<br>
　　方处轮回　　若离爱贪　　则无作用<br>
　　非久业行　　智者不信　　远离一切<br>
　　散乱方便　　若离散乱　　不生三界<br>
　　譬如有人　　坠堕深崖　　其中犹有<br>
　　不失命者　　若人散乱　　堕三界崖<br>
　　其中未有　　得出离者　　一切惑业<br>
　　散乱最上　　于昼夜中　　恒不安乐<br>
　　若世间人　　纤毫散乱　　破坏有情<br>
　　出世之意　　是故远离</p>
                      <p>　　彼世尊座如实说已。天主帝释。发尊重心。敷其座具。头面礼足。起立合掌。见伽他书。心生怖畏。颂曰。</p>
                      <p>　　若不散乱　　如彼甘露　　若行散乱<br>
　　而堕无常　　不散乱人　　天中最上<br>
　　散乱之行　　轮回之根　　清净之行<br>
　　安乐之本　　是故正定　　于一切处<br>
　　获最上乐　　若于欲乐　　如怖极苦<br>
　　散乱大毒　　同坏众善　　迷毒散乱<br>
　　人行恶作　　不从散乱　　能得安乐<br>
　　若彼智者　　平等宣说　　德与无德<br>
　　一切执我　　为苦乐根　　如我世尊<br>
　　伽他书典　　离欲清净　　获益安乐</p>
<div class="jwbt-box"><div class="jwbt"><a name=j0799-7><a href="0799.htm#MENU-top">妙法圣念处经卷第七</div></div></a></a>
<p>　　尔时有飞禽。名未曾有见。彼行不散乱。而说颂曰。</p>
                      <p>　　贪嗔痴意　　恒为罪友　　为地狱种<br>
　　贪嗔痴心　　恒行罪人　　落三途崖<br>
　　彼后方觉　　贪嗔痴毒　　无得不怖<br>
　　智者制伏　　不令散乱　　若纵贪痴<br>
　　饮酒妄语　　杀生偷盗　　无信因果<br>
　　意嗔恶业　　而不防护　　天上不生<br>
　　而沉恶趣　　恒行欲爱　　爱具大力<br>
　　役使有情　　慵懒懈怠　　恒无彼善<br>
　　又如云翳　　障智慧眼　　于其戒律<br>
　　多诸缺犯　　设得人身　　而获下劣<br>
　　若意住罪　　黑暗无边　　若意住觉<br>
　　如昼大明　　如是众法　　佛所宣说<br>
　　天生散乱　　如酒迷醉　　彼散乱故<br>
　　如行地狱　　轮转人间　　皆得灭坏<br>
　　如是决定　　生实无常　　散乱障重<br>
　　堕境界海　　成枷锁因　　天多嬉戏<br>
　　彼生若尽　　永绝快乐　　天不思惟<br>
　　心生散乱　　改转善根　　深着乐境<br>
　　心犹不足　　天人不知　　为苦恼本<br>
　　无莫护多　　无须臾顷　　无刹那间<br>
　　不被爱降　　欲境间断　　百般不悟<br>
　　天恒受用　　耽着放逸　　被欲降伏<br>
　　如地狱火　　焚烧有情　　而不拣择<br>
　　欲火亦然　　焚烧天众　　亦不拣择<br>
　　又如饿鬼　　口出火炬　　烧彼饮食<br>
　　傍生之类　　饥火亦然　　天人自作<br>
　　如是欲火　　普遍世间　　焚烧一切<br>
　　有情不觉</p>
                      <p>　　彼有飞禽。名具足德。觉彼散乱善不能行。后堕彼天。而说颂曰。</p>
                      <p>　　善业断尽　　此寿刹那　　众生调伏<br>
　　人得最上　　一切少年　　须臾命尽<br>
　　一切富贵　　须臾破坏　　天人不恒<br>
　　富贵不恒　　刹那不住　　勿作乱意<br>
　　是故早行　　勤修利益　　护律仪法<br>
　　寂静理处　　尘过不生　　天何不见<br>
　　意若散乱　　行法不恒　　此去不回<br>
　　快乐亦然　　守护戒根　　天人快乐<br>
　　彼诸众生　　若无此戒　　后必烦恼<br>
　　是故戒行　　如是恒行　　乐中最上<br>
　　彼戒清净　　而得大果　　愚人无戒<br>
　　不生天上　　若天行欲　　散乱迷毒<br>
　　于五欲境　　受其快乐　　心不思惟<br>
　　一切不久　　彼命破坏　　无数百千<br>
　　那由他天　　迷欲散乱　　被五欲火<br>
　　置害焚烧　　一切散乱　　人所乐着<br>
　　彼后无常　　得果方觉　　心驰境界<br>
　　动极大苦　　得苦见迷　　心着爱境<br>
　　苦恼不知　　苦恼续生　　于后悔恨<br>
　　烦恼疑惑　　从境界生　　我心无知<br>
　　行轮回行　　那觉轮回　　随逐人心<br>
　　互相愚迷　　展转三界　　智者证真<br>
　　见轮回住　　无常苦空　　彼苦非有<br>
　　若耽女色　　恒行欲染　　彼后不见<br>
　　诸天境界　　法非法行　　恶中最上<br>
　　一切世间　　无别救者　　唯如正法<br>
　　是故依法　　法若远离　　人乐非法<br>
　　非法既作　　苦火炽然　　永离天界<br>
　　善业灭尽　　不觉坠堕　　思彼快乐<br>
　　无常无有　　业绳系缚　　谁有安乐<br>
　　贪爱转增　　牵入恶趣　　永离天上</p>
                      <p>　　尔时帝释。见诸天众受百般福德。而大惊怖。即说颂曰。</p>
                      <p>　　作善快乐　　天受善报　　天人上因<br>
　　彼作前善　　如日行空　　明照世间<br>
　　无二重轮　　其智慧光　　明照邪暗<br>
　　亦复如是　　而无二种　　欲往天宫<br>
　　行悲愍行　　悲与群生　　为出生母<br>
　　依凭斯善　　人生天上　　又复悲心<br>
　　饶益利乐　　一切有情　　得天爱乐<br>
　　悲者恒善　　一切众生　　及诸贤圣<br>
　　普皆归命　　又复行悲　　如清凉月<br>
　　去彼烦恼　　炎苦之热　　是故悲心<br>
　　为快乐本　　一切欲心　　天人业主<br>
　　于其色声　　香味触法　　攀缘不足<br>
　　苾刍观察　　而说颂言<br>
　　譬如劫坏　　日火盛时　　大海江河<br>
　　普皆干竭　　眼识根等　　观攀色境<br>
　　经彼俱胝　　百千万劫　　贪痴欲海<br>
　　而不能竭　　人之贪心　　胜龙不足<br>
　　散乱之因　　生一切恶　　勿行散乱<br>
　　散乱过人　　障真如理　　若行散乱<br>
　　彼恒无善　　人若离善　　牵坠三途<br>
　　离一切乐　　不生天界　　命恒生灭<br>
　　为烦乱根　　意通知此　　苦中最上<br>
　　若前根境　　不了轮回　　而执决定<br>
　　如空中花　　如乾闼城　　如水上泡<br>
　　如水聚沫　　迷彼聚沫　　为卧具等<br>
　　迷彼幻化　　为自集动　　天龙药叉<br>
　　及阿修罗　　迦鲁拏等　　虚幻亦然<br>
　　谁救无常　　若但作业　　而不早怖<br>
　　极恶死王　　速来逼害　　是故作善<br>
　　后无烦恼　　我觉汝等　　勿行放逸<br>
　　彼复生爱　　而被境牵　　境缚有情<br>
　　如牢枷锁　　为地狱因　　永离解脱<br>
　　是故不实　　汝须远离　　此真实法<br>
　　世尊所说　　谛听奉行　　得益无尽</p>
                      <p>　　尔时帝释。忽然之间。睹佛影像。与诸天众。发尊重心。头面作礼。而说颂曰。</p>
                      <p>　　彼佛世尊　　正遍知者　　现救度像<br>
　　善开解脱　　若人归礼　　解脱轮回<br>
　　心获胜善　　此善调适　　无垢清净<br>
　　佛说此法　　成涅槃道　　言此行人<br>
　　得无畏力　　受寂灭乐　　住真空地<br>
　　过轮回海　　度三界难　　开智慧眼<br>
　　放最胜光　　普见世间　　非如土木<br>
　　凡愚之类　　无其光明　　游行妄境<br>
　　若人贪垢　　心不清净　　口过等毒<br>
　　复以智水　　洗荡离染　　一切外道<br>
　　执我无知　　于斯谛理　　而不能见<br>
　　彼无垢言　　为汝解说　　佛在因地<br>
　　不行散乱　　救度汝等　　今到彼岸<br>
　　复度他人　　利乐一切　　于其世间<br>
　　唯一佛住　　无利为利　　利人最上<br>
　　如是造恶　　堕大地狱　　如是修善<br>
　　当生天上</p>
                      <p>　　彼时帝释。观察天众。即说颂曰。</p>
                      <p>　　譬如飞禽　　顺风吹急　　轮转人天<br>
　　往复亦尔　　皆因业感　　如其苦乐<br>
　　聚集散坏　　随业胜劣　　其义亦然<br>
　　是故造作　　皆成因果　　牟尼宣说<br>
　　真如无边　　平等所依　　业习种子<br>
　　一切心作　　而难调伏　　唯佛如来<br>
　　而为开觉　　若业种种　　从一至十<br>
　　从十至百　　从百至千　　至那由他<br>
　　无数有情　　若干种类　　堕大业网<br>
　　庄画世间　　譬如飞鸟　　连绳系绊<br>
　　欲往虚空　　终不能去　　有情亦尔<br>
　　但造诸业　　被业系缚　　欲出轮回<br>
　　而不得去</p>
                      <p>　　彼时帝释。见天散乱互相嬉戏乐着快乐。观彼天众。即说颂曰。</p>
                      <p>　　五乐歌舞　　普遍天中　　若不思惟<br>
　　决定堕落　　汝贪女人　　自性坚着<br>
　　无暂舍离　　他意不恒　　随情进退<br>
　　富者恋爱　　常获财物　　诈亲适悦<br>
　　如有固吝　　轻弃远离　　贪痴之人<br>
　　追逐欲乐　　譬如渴鹿　　竞奔阳炎<br>
　　而求于水　　耽欲亦尔　　虚妄不实<br>
　　彼诸女人　　无恩无义　　无疏无亲<br>
　　尊卑不分　　种姓不顾　　譬如游蜂<br>
　　其花芳盛　　而即采食　　若见萎花<br>
　　而即舍去　　又复女人　　矫诳惑乱<br>
　　如彼蜜内　　隐藏毒药　　违害亦尔<br>
　　有智之人　　心正决定　　于斯欲妄<br>
　　而皆不着　　迷人见喜　　深自乐着<br>
　　如蚁聚膻　　如蜂护蜜　　天龙神鬼<br>
　　诸恶夜叉　　毗舍遮等　　魔护啰誐<br>
　　及罗刹娑　　亦被迷惑　　欲性不实<br>
　　生妄境界　　喻如幻法　　诳赚有情<br>
　　得无常时　　衰坏不觉　　彼天妙地<br>
　　一切林木　　花果庄严　　为生死绳<br>
　　牵系汝等　　如绳系犊　　而不自在<br>
　　快乐境界　　男女眷属　　于无常时<br>
　　谁能救护　　若人得住　　多闻智慧<br>
　　善业之舍　　适心最上　　我今当去<br>
　　南阎浮提　　泉流河海　　园苑亭台<br>
　　悉皆具足　　如是种种　　有如法者<br>
　　不如法者　　论义慧学　　法与非法<br>
　　我今悉知　　虚妄怨心　　迷赚有情<br>
　　彼有苾刍　　复说颂曰<br>
　　心怨下劣　　生五根毒　　咬螫众生<br>
　　如五头蛇　　虚怀悔恨　　色等五境<br>
　　为大爱河　　无到彼岸　　彼岸寂静<br>
　　离诸邪妄　　邪见无利　　迷堕地狱<br>
　　彼邪见人　　无因计因　　堕恶邪见<br>
　　障覆静心　　谬解因果　　行轮回难<br>
　　得苦恼身　　业果生灭　　善恶亦然<br>
　　若见真空　　即到彼岸　　永离生灭<br>
　　汝等应知　　愚痴迷欲　　欲覆迷人<br>
　　若住正见　　微妙清净　　戒行律仪<br>
　　出世及天　　求不难得　　若着邪见<br>
　　修邪难业　　我愿长寿　　非自愚迷<br>
　　而复迷他　　所行黑暗　　堕大轮回<br>
　　成就苦因　　逼迫自性　　如佛所说<br>
　　利乐之要　　反照正性　　根尘境空<br>
　　我山自摧　　烦恼清净　　出生死难<br>
　　住涅槃城　　是真解脱　　汝等世间<br>
　　一切有情　　深着欲乐　　邪毒入心<br>
　　涅槃彼岸　　终不能到　　假使百劫<br>
　　轮没世间　　如被枷锁　　不可得脱<br>
　　智者所说　　出世法财　　微妙经典<br>
　　信受奉行　　快得善利　　邪见无因<br>
　　横执下劣　　虚妄典教　　迷谬有情<br>
　　普堕轮回　　众生云何　　虚诳真法<br>
　　无因妄见　　不愍含生　　自堕堕他<br>
　　俱入恶趣</p>
                      <p>　　彼有飞禽。名曰蜜行。于其树林。食蜜嬉戏。而说颂曰。</p>
                      <p>　　众生饮酒痴迷醉　　爱味谁知痴索牵<br>
　　坠堕无常恶趣中　　是故勿饮无明酒<br>
　　轮回因触生痴见　　非法皆从贪爱生<br>
　　一切尘劳业海深　　是名如来大智说<br>
　　汝知饮酒坏名色　　善恶无分譬目盲<br>
　　乃至身倒不觉知　　可喻木石人耻笑<br>
　　饮酒无恒多过失　　三十六失作乖违<br>
　　智者染着为大暗　　是故远离于饮酒<br>
　　迦舍花轻等彼人　　浮嚣不定无忠信<br>
　　增长贪嗔生死续　　要摧此力勤救护</p>
                      <p>　　尔时帝释天主。复说颂曰。</p>
                      <p>　　无嗔破嗔　　忍辱破怨　　法破非法<br>
　　光破黑暗　　实破妄语　　定破两舌<br>
　　善破恶口　　亲破非亲　　慈破杀生<br>
　　施破悭吝　　念破非念　　明破无明<br>
　　昼破于夜　　白破黑月　　邪欲思惟<br>
　　真觉智破　　恶趣难业　　八圣道破<br>
　　四无碍智　　破诸讷钝　　智破无智<br>
　　安住寂静　　破彼攀缘　　风破于山<br>
　　火破一切　　海吞江河　　日破星宿<br>
　　富破贫穷　　火破于寒　　水破于渴<br>
　　食破于饥　　足破不足　　恒赞于悲<br>
　　不赞无悲　　妄语恶业　　破坠有情<br>
　　善说真如　　破有为慧　　如佛世尊<br>
　　能破外道　　天诸势力　　破阿修罗<br>
　　帝释告言　　我降汝等　　一切天众<br>
　　所以者何　　住正法者　　威势若斯<br>
　　若复轮回　　奴仆之类　　如处地眠<br>
　　一切居下　　若复一心　　奉行正法<br>
　　如登床座　　一切居上　　行迷智慧<br>
　　好行非法　　天自业果　　不堕何去<br>
　　被业风吹　　轮转地狱　　饿鬼傍生<br>
　　谁同代受　　如是一切　　天男天女<br>
　　及诸愚迷　　一切众生　　自作恶业<br>
　　受大破坏</p>
                      <p>　　尔时帝释。而说颂曰。</p>
                      <p>　　譬如大风　　吹空中水　　聚散不恒<br>
　　轮回有情　　随业聚散　　不定亦然<br>
　　又如花敷　　开结应时　　茂盛凋残<br>
　　随时不住　　时亦如是　　过去未来<br>
　　亦复不住　　人作福善　　嬉戏得时<br>
　　福乐若尽　　往而不复　　如树生叶<br>
　　繁茂甚多　　若值霜雹　　堕而不复<br>
　　天人亦尔　　受天快乐　　若值轮回<br>
　　无复快乐　　譬如天雨　　不住虚空<br>
　　快乐亦然　　不住幻体　　譬如大风<br>
　　吹坏云雷　　快乐亦尔　　吹坏生命<br>
　　譬如朽木　　堕大焰中　　永不复故<br>
　　迷爱亦然　　经百千生　　坠堕泥黎<br>
　　不复人天　　虚妄迷爱　　广遍一切<br>
　　魔灭善行　　远离人天　　守护此戒<br>
　　七佛所说　　戒定第一　　思念生生<br>
　　得人业地　　思念多劫　　父母业地<br>
　　得生天上</p>
                      <p>　　尔时帝释。复说偈言。</p>
                      <p>　　若得人中生　　由宿行多善<br>
　　今奉诸律仪　　而复生天上<br>
　　人中难得生　　得者针投芥<br>
　　迷惑若散乱　　复堕于地狱<br>
　　善行三业已　　寂静审观心<br>
　　烦恼自消除　　定得生天上<br>
　　烦恼伏令尽　　内生适悦心<br>
　　清净离贪嗔　　而得生天上<br>
　　断除于憎爱　　摩诃苦不生<br>
　　种种复行檀　　而得生天上<br>
　　恒运慈悲心　　救护于含识<br>
　　如护自身命　　而得生天上<br>
　　他行不善心　　害物毒如火<br>
　　所求皆施与　　而得生天上<br>
　　若睹他妻妾　　不生邪染心<br>
　　如母敬爱观　　而得生天上<br>
　　若人观妄语　　如火生舌头<br>
　　禁戒若真实　　而得生天上<br>
　　两舌而不作　　亲友使和合<br>
　　爱语绝乖离　　而得生天上<br>
　　恶口言无度　　伤人利若刀<br>
　　善语离前非　　而得生天上<br>
　　绮语而增过　　加言饰说多<br>
　　如理称实谈　　而得生天上<br>
　　此戒宜持护　　七佛同所宣<br>
　　无畏戒法圆　　而得生天上<br>
　　一切诸众生　　若生增上慢<br>
　　如被枷锁缚　　不得于解脱</p>
                      <p>　　尔时有一苾刍。而说颂曰。</p>
                      <p>　　若此女人索　　缚人最坚固<br>
　　轮回受报时　　恶果居第一<br>
　　若此女人索　　非缚项颈索<br>
　　缠缚有情心　　生苦为第一<br>
　　女索缚人切　　人间无有比<br>
　　地狱鬼畜生　　为彼女缚去<br>
　　大色索缚身　　可见索形量<br>
　　女索心非色　　缚大无形量<br>
　　女索虽悦意　　迷生不解脱<br>
　　缚彼一切人　　不出轮回难<br>
　　六尘俱缚人　　女索力最大<br>
　　降伏于众生　　此缚居最上<br>
　　若此女人缚　　愚迷心爱恋<br>
　　为妻妾眷属　　坚牢不可解</p>
                      <p>　　彼帝释天主。如是一千天子。一切皆见。心生欢喜。歌舞作唱。称赞天王。而说颂曰。</p>
                      <p>　　帝释忉利王　　娑婆世父母<br>
　　行天梵善行　　不着于欲乐<br>
　　正法救世间　　非法令除断<br>
　　以法适其心　　此乐未曾有<br>
　　最上最胜智　　慈心真实言<br>
　　快乐法非常　　清净而无染<br>
　　所有世间德　　及彼出世德<br>
　　天王自在行　　一切见无异<br>
　　救度恐怖者　　离苦获安乐<br>
　　天人阿修罗　　世间常持护<br>
　　此处忉利天　　彼诸林木树<br>
　　种种宝庄严　　密覆如缯盖<br>
　　地布琉璃渠　　宫殿众宝色<br>
　　莲华恒自敷　　庄严适其意<br>
　　天人业因尽　　劫火破坏时<br>
　　妙高一切无　　未有不空者<br>
　　何况诸天众　　如泡如水沫<br>
　　才生又复无　　无明迷不觉<br>
　　帝释天中尊　　彼恒放光明<br>
　　照耀于我等　　一切皆依住</p>
                      <p>　　尔时帝释。而说颂曰。</p>
                      <p>　　妙高众山王　　光明真金色<br>
　　莹净体分明　　喻彼水中月<br>
　　若此金光明　　喻彼持戒者<br>
　　无垢戒光明　　十六分亏一<br>
　　自业得生天　　庄严而具足<br>
　　业有上中下　　感果亦复然<br>
　　随自禁戒心　　远离于散乱<br>
　　住此正法位　　恒获于快乐<br>
　　若生无垢戒　　身有大光明<br>
　　如彼千日轮　　共聚光无异<br>
　　佛说七种戒　　欢喜若受持<br>
　　彼为最上人　　当获第一果<br>
　　种种作善业　　彼定有后身<br>
　　无作无彼行　　无业无破坏<br>
　　愚迷不信因　　无因亦无果<br>
　　如觅水中酥　　不受于安乐<br>
　　迷罪心行暗　　非善非安乐<br>
　　烦恼互相增　　见彼未曾有</p>
<div class="jwbt-box"><div class="jwbt"><a name=j0799-8><a href="0799.htm#MENU-top">妙法圣念处经卷第八</div></div></a></a>
<p>　　又复宣说轮回颂曰。</p>
                      <p>　　一切天人　　有大散乱　　初如亲友<br>
　　后作怨家　　如火焚烧　　如刀割切<br>
　　人间天人　　得失平等　　心意狂迷<br>
　　如同怨家　　天人不知　　智者远离<br>
　　散乱毒树　　说有三枝　　为老病死<br>
　　恒复相续　　智者离妄　　纯善相应<br>
　　老等三枝　　而不为害　　如过远离<br>
　　散乱不生　　恶怖解脱　　得最上乐<br>
　　若散乱乐　　不久有怖　　若解脱乐<br>
　　乐定无尽　　百千万亿　　般都摩人<br>
　　乐住名利　　妄乱所赚　　妄乱之上<br>
　　有四种过　　若离妄乱　　破世间怨<br>
　　彼妄乱行　　多疑多怖　　多难多苦<br>
　　展转轮回　　无有穷尽　　四过离一<br>
　　获乐无边　　汝等天人　　一心散乱<br>
　　障覆一切　　无漏善法　　云何而得<br>
　　寂静安乐　　若乐自利　　修善思惟<br>
　　烦恼苦等　　于后不生　　若诸天众<br>
　　所著欲乐　　虚妄不实　　一切不久<br>
　　从幻化生　　彼不知见　　幻化自性<br>
　　而不决定　　远离安乐　　恒生众苦<br>
　　实言告汝　　若人恒善　　世所敬爱<br>
　　贤圣围绕　　后生天上　　受天妙乐<br>
　　若复行施　　得一切人　　心生敬喜<br>
　　后得富贵　　施果如是　　若行忍辱<br>
　　后生天上　　无所怖畏　　世人爱重<br>
　　名称远闻　　面貌端严　　具足朋友<br>
　　受天妙乐　　彼等有情　　由如一切<br>
　　世间父母　　能破罪暗　　譬如日光<br>
　　住意最上　　为慈悲宝　　出生善根<br>
　　通达诸法　　虽复在家　　若住正见<br>
　　彼智解脱　　轮回枷锁　　罪友不生<br>
　　人获安乐　　闻未闻法　　闻之不退<br>
　　超诸恶趣　　得生天上　　心善无垢<br>
　　诸过不生　　离染清净　　善知报应<br>
　　解微妙义　　绝诸过罪　　譬如虚空<br>
　　不住于泥　　得寂静果　　深信三宝<br>
　　获无所畏　　与诸天众　　尊敬如来<br>
　　信受佛教　　蒙法救护　　生我有果<br>
　　生身有爱　　沦溺无边　　此苦难穷<br>
　　十六分苦　　不及此一　　少味多怖<br>
　　恒赚有情　　喻乾闼城　　智者宁信<br>
　　说杀众生　　至命终时　　乐不随行<br>
　　都无所得　　种种众生　　有种种心<br>
　　种种业行　　轮回枷锁　　一步随去<br>
　　生复有死　　愚痴迷惑　　真实自性<br>
　　而不觉悟　　无常大怖　　随彼众生<br>
　　来而复去　　散乱不知　　境界天迷<br>
　　如逢蛇螫　　坠堕天人　　此苦无等<br>
　　父母妻子　　男女眷属　　亲友知识<br>
　　不可代受　　味着境界　　乐欲迷深<br>
　　不觉死王　　大苦速至　　云何方便<br>
　　令离苦恼　　若无爱欲　　苦不能害<br>
　　亦复不生　　地狱饿鬼　　傍生之类</p>
                      <p>　　尔时帝释天主。复说颂曰。</p>
                      <p>　　人行邪道　　欲见正真　　如手探水<br>
　　而取其火　　若复无因　　何所有果<br>
　　散乱无德　　利益何生　　破坏天人<br>
　　此意若生　　迷欲适悦　　后得无常<br>
　　心大热恼　　境界不迷　　欲火不发<br>
　　名称不贪　　安乐最上　　若复一心<br>
　　贪爱世乐　　十六分罪　　不及此一<br>
　　若发大信　　解脱轮回　　爱尽境亡<br>
　　见无为乐　　禅乐相应　　无嗔无喜<br>
　　彼善若生　　无复轮回　　究竟彼岸<br>
　　若有欲心　　而求快乐　　被业绳牵<br>
　　坠堕地狱　　得一切苦　　谁人救解<br>
　　往而复来　　从业因生　　无前中后<br>
　　非今后世　　作过无明　　堕人恶趣<br>
　　是知自愚　　行散乱毒　　浮生顷刻<br>
　　迷愚不觉　　后无常位　　乃可知苦<br>
　　若生有苦　　怖彼无常　　作意妙法<br>
　　彼救为实　　真成安乐　　如斯言说<br>
　　实为利益　　令心行善　　速得安乐<br>
　　乐中最上　　决定无失　　天若迷惑<br>
　　不依彼法　　而作乱意　　生堕地狱<br>
　　无有出期</p>
                      <p>　　彼有飞禽。名种种鬘觉悟彼天。而说颂曰。</p>
                      <p>　　种种业生　　随彼天人　　知不依法<br>
　　彼后热恼　　世间所有　　种种善果<br>
　　园林花鬘　　阶道楼阁　　适悦身心<br>
　　如作善业　　得见彼果　　天人业因<br>
　　有上中下　　天非作彼　　无彼彼果<br>
　　痴降天人　　迷种种行　　彼意若迷<br>
　　不见大怖　　失自利行　　种种爱乐<br>
　　求种种果　　迷心作业　　天无戒行<br>
　　如夜无灯　　而觅光明　　因与果等<br>
　　真实可修　　真如智果　　得有乐分<br>
　　离命无果　　离灯无光　　离戒无天<br>
　　若离智慧　　而无解脱　　若离解脱<br>
　　而无安乐　　百般求救　　方脱爱身<br>
　　智者离我　　无此业乐　　一切有罪<br>
　　而复不生　　得彼利益　　一切圣人<br>
　　无垢所说　　百千劫人　　乐欲境界<br>
　　耽着不足　　一心不舍　　渐渐增长<br>
　　增长彼毒　　须臾坠堕　　智知德过<br>
　　此法师相　　德过无知　　此迷行相<br>
　　德处生德　　过处亦然　　知真过德<br>
　　恒获安乐　　德过难知　　离彼智故<br>
　　何智最上　　天行境界　　彼意无智<br>
　　百愿无能　　得彼安乐　　如作大业<br>
　　最上戒果　　得作人天　　微妙适悦<br>
　　最为第一　　根门颠倒　　邪取境界<br>
　　若降此心　　得天快乐　　福乐苦恼<br>
　　自作自受　　作罪决定　　如住怨家<br>
　　作善亦然　　如亲善友　　若意速办<br>
　　清净福力　　当得人天　　如流赴海<br>
　　恒行恶境　　恶行相应　　决定无益<br>
　　彼岸智种　　若意爱乐　　得苦非法<br>
　　非法快乐　　即成魔苦　　此苦乐相<br>
　　二俱平等　　若人有智　　厌苦忻安<br>
　　灭忍妙法　　而可奉行　　苦之与乐<br>
　　无因不见　　种种苦乐　　各别因生<br>
　　众生自行　　多劫多生　　一切业果<br>
　　种种不失　　若乐行法　　守护正法<br>
　　得生天上　　受妙快乐　　迷法之人<br>
　　远离正法　　无得利益　　堕轮回狱<br>
　　法眼若开　　痴不降心　　见此快乐<br>
　　如雨下地　　虚妄不实　　作意佛刹<br>
　　心植法种　　痴盲戒法　　乐行非法<br>
　　行非法道　　心赚轮回　　人得罪久<br>
　　若此心行　　自性轻浮　　种种颠倒<br>
　　刹那不住　　幻化非实　　如乾闼城<br>
　　缠缚智识　　速宜省悟　　天人散乱<br>
　　爱贪境界　　被境误赚　　命堕不知<br>
　　快乐虚妄　　一切不定　　诸天作乐<br>
　　不久即灭　　迷转天众　　生生亦然<br>
　　生法虚假　　彼计真实　　生法不定<br>
　　彼计决定　　行彼怖法　　缠缚寿命<br>
　　坠堕天人　　如唾落地　　女心颠倒<br>
　　虚妄诳赚　　若复舍离　　得第一乐<br>
　　女人颠狂　　严饰不恒　　惑诈巧言<br>
　　移性不定　　譬如游蜂　　逢花即采<br>
　　无花即舍　　女人亦尔　　有财即募<br>
　　无财即舍　　女心妒恶　　等彼黑毒<br>
　　又复女人　　难为共住　　如风大起<br>
　　如火大炽　　如空大遍　　谁能收把<br>
　　女人易性　　机便百般　　亦莫收把<br>
　　若一女人　　为恶业因　　破解脱行<br>
　　成病死难　　若多女人　　生其烦恼<br>
　　为彼世间　　种种留难　　幼少女人<br>
　　愚迷增长　　自性颠狂　　无明炽盛<br>
　　如日放光　　又复女人　　无实爱恋<br>
　　如彼灯焰　　彼实为怨　　如蝇[口*(一/巾)]疮<br>
　　爱彼有财　　非爱无财　　若有财物<br>
　　女人乐住　　若无财物　　云何可住<br>
　　无与财利　　而不亲近　　性行差别<br>
　　心能喻大　　无降女者　　如人随顺<br>
　　承事如如　　亦复弃背　　女多虚诳<br>
　　如花盖蛇　　女人肉心　　如灰覆火<br>
　　色盖亦尔　　适悦不善　　身如毒树<br>
　　生彼毒花　　勿须亲近　　一向欲境<br>
　　爱着女人　　今世后世　　人无快乐<br>
　　无明迷醉　　颠狂懈怠　　爱味行罪<br>
　　不见人贤　　智者知法　　深信因果<br>
　　发精进心　　猛利修行　　远离女色<br>
　　人获胜善　　人行女地　　如履黑网<br>
　　智者不着　　得尽魔界　　一切禁戒<br>
　　女戒第一　　何不离女　　智者远离<br>
　　得寂静乐　　彼女人缚　　猛火器仗<br>
　　不能烧截　　众生强力　　不可调伏<br>
　　我离彼故　　一心天上　　舍彼快乐<br>
　　生夜摩天　　得无尽乐　　快乐中大<br>
　　此等眼耳　　鼻舌身意　　于彼色声<br>
　　香味触法　　六根不住　　此诸天众<br>
　　恒行渴欲　　而无有足　　如火自性<br>
　　能烧草木　　何时有足　　彼六根火<br>
　　犹豫不决　　烧此有情　　都无知觉<br>
　　此散乱地　　不行道法　　离彼散乱<br>
　　所爱境界　　人随自业　　得住真实<br>
　　女人生爱　　其心难御　　随自业因<br>
　　生有别离　　如是观察　　女人颠倒<br>
　　生离别处　　若觅快乐　　心住狂惑<br>
　　行欲女人　　如亲恶友　　意在三非<br>
　　身得四苦　　是故恒离　　欲毒之大<br>
　　快乐苦恼　　随自业牵　　若于天上<br>
　　着五欲乐　　天人宫色　　不久随堕<br>
　　佛见真空　　得解脱道　　说彼轮回<br>
　　一切由业　　女人为爱　　得过最上<br>
　　无决定心　　如日无暗　　如火无冷<br>
　　女人薄信　　无爱亦然　　如地如风<br>
　　动静不等　　女人恩害　　不等亦然<br>
　　人虽一心　　多行恩恋　　彼意非恒<br>
　　时频远离　　喻如鹳鹊　　立望空池<br>
　　又如大山　　未见能行　　亦如大河<br>
　　未见逆流　　女人亦然　　未见实爱<br>
　　生为过网　　障碍人法　　譬如日光<br>
　　不离日体　　如彼谄爱　　不离女人<br>
　　虽复美言　　给赐财物　　而彼女心<br>
　　难降如火　　意悦平和　　艰难舍离<br>
　　一念生过　　寻便忘恩　　女人鄙恶<br>
　　难降如火　　宜速舍离　　遁迹山林<br>
　　求寂妙乐　　天人发意　　迷欲快乐<br>
　　不悟恶怖　　必损命寿　　生在彼天<br>
　　决定无常　　如夜日没　　是故三界<br>
　　大夜无常　　可等日没　　若求出要<br>
　　彼作利益　　行三聚戒　　彼业报应<br>
　　得妙快乐　　天复散乱　　无一念心<br>
　　别作善业　　彼乐必尽　　爱欲不善<br>
　　当获大苦　　余苦十六　　不及一分<br>
　　善哉善业　　欲心无足　　如采鱼人<br>
　　贪鱼亦尔　　欲缠覆心　　如眠长夜<br>
　　迷爱相续　　无常不觉　　后见苦相<br>
　　方知彼果　　又此欲恶　　先如贤友<br>
　　后无利行　　若信彼欲　　盲智慧眼<br>
　　后堕地狱　　如落山崖　　不散乱行<br>
　　最上善友　　恒救护人　　是求善友<br>
　　散乱为怨　　此毒最恶　　佛说散乱<br>
　　入恶趣道　　若迷散乱　　爱乐境界<br>
　　彼迷过人　　恒得苦恼　　若有苦怖<br>
　　无智观察　　彼等傍生　　不得天人<br>
　　上妙快乐　　若彼天人　　爱乐饮食<br>
　　及着淫欲　　心行傍行　　当处傍生<br>
　　若无分别　　非知德业　　若知心法<br>
　　知业亦然　　于此嬉戏　　住无常舍<br>
　　得无常时　　受苦难果　　若怖无常<br>
　　起大智慧　　思惟正法　　深乐经典<br>
　　是真智者　　一切贪爱　　无常怨家<br>
　　快乐尽时　　坏一切命　　彼得无常<br>
　　最大恶处　　余不可救　　唯依正法<br>
　　是真归仗　　深心谛观　　无常之根<br>
　　散乱为本　　先治攀缘　　后去无常<br>
　　得法命乐　　说此第一　　此不散乱<br>
　　可行天道　　善知苦缚　　解脱亦然<br>
　　不离散乱　　为善快乐　　已善非善<br>
　　如云散灭　　若人精进　　发勇猛力<br>
　　拒捍魔军　　得彼寂静　　上妙安乐<br>
　　若人邪乱　　不行善行　　宿善业尽<br>
　　当堕地狱　　若人一心　　静诸不善<br>
　　离诸苦恼　　当获福乐　　若降诸根<br>
　　不染罪法　　境界亦然　　离诸缠缚<br>
　　及轮回道　　等彼黄金　　不住尘垢<br>
　　出生死难　　一切清净　　若散乱行<br>
　　不过六根　　尘事不生　　一切利益<br>
　　具大安乐　　适悦充足　　若彼天人<br>
　　身心清净　　女色不着　　如鱼履水<br>
　　尘埃永离　　智慧亦然　　是故天上<br>
　　远离女色　　作意欲爱　　定得缠缚<br>
　　迷一切法　　事与非事　　斯人薄祐<br>
　　远离涅槃　　亲近法师　　得真法智<br>
　　行法求果　　如是成就　　心恒离妄<br>
　　调伏诸根　　得到彼岸　　由彼智慧<br>
　　意牵不住　　缠缚境界　　智者能除<br>
　　为彼世间　　解法之师　　天上园林<br>
　　自在游戏　　多获快乐　　适悦境界<br>
　　若能弃舍　　作彼善业　　心静安乐<br>
　　是为甚难　　生夜摩界　　若离散乱<br>
　　虚妄攀缘　　生彼天者　　数及俱胝<br>
　　及钵都摩　　得自业果　　若心难调<br>
　　作彼业果　　因心轮转　　众生迷此<br>
　　十二缘起　　展转轮回　　过现未来<br>
　　人间天上　　一切有情　　皆由心作<br>
　　妙高山顶　　琉璃之地　　帝释圣贤<br>
　　于此恒住　　别有山峰　　琉璃所成<br>
　　乾闼婆住　　人不能到　　一切地位<br>
　　林树园苑　　散别各住　　适悦其意<br>
　　人不能到　　最上金地　　有莲花池<br>
　　琉璃所成　　人不能到　　复有流泉<br>
　　及诸池沼　　众鸟群集　　往来游戏<br>
　　殊妙第一　　人不能到　　宫殿车乘<br>
　　最上庄严　　诸天住此　　人复远离<br>
　　人远离故　　欲境所赚　　如是世苦<br>
　　心无怖畏　　转复愚顽　　行彼轮回<br>
　　恒受众苦　　如绳缠缚　　如笼覆鸟<br>
　　彼上一一　　殊妙天界　　而不得生<br>
　　世间女缚　　破坏善法　　增长生死<br>
　　若人贪着　　被死魔军　　竞来破坏<br>
　　散乱之性　　迷着女人　　得无常时<br>
　　自受业果　　山林莲花　　流泉浴池<br>
　　彼可嬉戏　　何爱女人　　决定得彼<br>
　　生死大患　　恒贪名利　　得患亦然<br>
　　彼女人缚　　多作贪爱　　难可调伏<br>
　　而为大患　　违损世间　　一切有情<br>
　　若此女缚　　世间欲贪　　为过最大<br>
　　一心思惟　　知过实然　　欲过既深<br>
　　不堕何去　　彼一切人　　降心离欲<br>
　　远离女人　　生夜摩天　　彼有光明<br>
　　如日如星　　随身照耀　　乘虚适悦<br>
　　一切亦然　　是彼光明　　天人具足<br>
　　一切如是</p>
                      <p>　　天主见彼之众。于其光明取相执着。而宣金字偈文。如说颂曰。</p>
                      <p>　　天身无垢腻　　恒修清净行<br>
　　散乱不令生　　长获于快乐<br>
　　非拣乐与苦　　老少及中年<br>
　　上族并下族　　不免死王坏<br>
　　有主无主者　　力与非力辈<br>
　　丑陋及端严　　不免死王坏<br>
　　王侯及臣从　　在家与出家<br>
　　或善或非善　　不免死王坏<br>
　　富贵与贫寒　　有德及无德<br>
　　若女若男身　　不免死王坏<br>
　　旷野及山川　　水中与陆地<br>
　　主客禽畜等　　不免死王坏<br>
　　睡与非睡者　　吃食与不食<br>
　　一切在世间　　不免死王坏<br>
　　地上与天上　　此界及他方<br>
　　轮转亦复然　　不免死王坏<br>
　　厚福及薄福　　刚强与柔和<br>
　　患病及身安　　不免死王坏<br>
　　饿鬼与傍生　　人与非人等<br>
　　无力亦无能　　岂免死王坏<br>
　　欲界与色界　　一切天人住<br>
　　福寿消尽时　　不免死王坏<br>
　　上至无色界　　一切诸天众<br>
　　住三摩钵底　　不免死王坏<br>
　　三界情非情　　一切如幻化<br>
　　离系出世者　　非彼死王侵<br>
　　知此无常力　　一切欲爱生<br>
　　坠堕受轮回　　展转无穷已<br>
　　耽味世间境　　因欲生烦恼<br>
　　违损如毒蛇　　永沈于地狱<br>
　　无常有情难　　作善而无力<br>
　　轮转于世间　　皆由心所造<br>
　　迷欲行散乱　　乐欲五尘境<br>
　　爱索缚天人　　坠堕于恶趣<br>
　　天人行散乱　　一切快乐贪<br>
　　不住譬悬河　　身堕都无觉<br>
　　着彼快乐者　　命险若临崖<br>
　　天众不能观　　如盲履非道<br>
　　迷欲着乐者　　不如于盲人<br>
　　迷欲堕三涂　　盲人却非堕<br>
　　是故依欲行　　不如无目者<br>
　　于欲而无厌　　宁知心自迷<br>
　　坠堕不离心　　恒作无功利<br>
　　若行欲爱者　　无智无知识<br>
　　念念欲苦生　　云何复行欲<br>
　　此所招欲果　　如得恶朋友<br>
　　牵入无常宫　　恒时住恶趣<br>
　　人死不复活　　如流去无反<br>
　　欲乐亦复然　　一切成虚幻<br>
　　一切众生命　　生灭若浮沤<br>
　　流年少不回　　急急如逝水<br>
　　生老无常苦　　一切皆尽有<br>
　　天人不觉知　　心恒而散乱<br>
　　若起无垢慧　　作意清净行<br>
　　易得世间身　　永不入恶趣<br>
　　未生善令生　　已生令增长<br>
　　所作善随心　　自身果亦尔<br>
　　善心见欲境　　如观器杖毒<br>
　　不善着欲境　　迷心得适悦<br>
　　诸根为善恶　　皆由于自心<br>
　　心起烦恼集　　而得善恶果<br>
　　智者正觉察　　观色平等空<br>
　　断除苦集缘　　何各而有果<br>
　　炽然诸境界　　一切因自心<br>
　　心善若调伏　　如色空平等<br>
　　如彼一窼稻　　茎等色相别<br>
　　心行亦复然　　种种生烦恼<br>
　　彼稻喻心王　　心王作诸行<br>
　　稻生茎等别　　世心亦如是<br>
　　散乱贪欲色　　色境喻浮云<br>
　　不觉苦果生　　而随业相转<br>
　　彼既见此苦　　天人何乐欲<br>
　　若恒生欲爱　　远离一切善<br>
　　是故智慧人　　于欲而舍离<br>
　　苦实恒苦空　　是苦自行相<br>
　　苦果既无常　　智者非所乐<br>
　　境界虚诳心　　心迷无知业<br>
　　天人坠堕时　　业牵无所觉<br>
　　设生夜摩天　　自性成虚幻<br>
　　愚盲无智眼　　不见贪慢垢<br>
　　坠堕得无常</p>
                      <p>　　是时妙德。即说颂曰。</p>
                      <p>　　无常觉眼视　　衰相自焚烧<br>
　　设住兜率天　　报尽如灯灭<br>
　　大力十二支　　为轮布法界<br>
　　业报流转时　　生灭各不定</p>
                      <div class="jw-bottom">
       <li><a href="0798.htm">上一部：乾隆大藏经·宋元入藏诸大小乘经·一切如来正法秘密箧印心陀罗尼经一卷</A>
      <li><a href="0800.htm">下一部：乾隆大藏经·宋元入藏诸大小乘经·佛说大迦葉问大宝积正法经五卷</a></li></div></div>
     <div class="bottom-bt">乾隆大藏经·宋元入藏诸大小乘经·妙法圣念处经</div></span></body></html>
