<!DOCTYPE HTML PUBLIC"-//W3C//DTD HTML 4.0 Transitional//EN">
<html>

<head>
<title>第1163-04部～大智度论一百卷（第六十一卷～第八十卷）</title>
<meta http-equiv="Content-Type" content="text/html; charset=utf-8" />
<meta content="Microsoft FrontPage 4.0" name="GENERATOR">
<meta name="ProgId" content="FrontPage.Editor.Document">
<meta name="viewport" content="width=device-width, initial-scale=1" />
<link href="../class/jw.css" rel="stylesheet" type="text/css">
<SCRIPT type=text/javaScript>
function doZoom(size){
document.getElementById('zoom').style.fontSize=size+'px'}
</SCRIPT>
</head>

<body>
<span id="zoom">

<a name="MENU-top"></a>

<div class="top-bt">
<div class="top-left">大乘论·第1163部</div>
<div class="top-center">大智度论一百卷（第六十一卷～第八十卷）</div>
<div class="top-right">龙树菩萨造姚秦三藏法师鸠摩罗什译</div></div>
<div class=top-bm>
<div class=bm-bt><div class=bm-jbt>· 经名 · 卷数 · 跋序</li></div><div class=bm-jbt-left><div class=bm-jbtbm>· 品名 · 品数 · 译作者</li></div>
<div class=bm-zt>字体：<A href="javascript:doZoom(18)">大</A> <A href="javascript:doZoom(16)">中</A> <A href="javascript:doZoom(15)">小</A></div></div></div>
<div class=bm-bt><div class=bm-jbt><a href="1163-04.htm#j1163-04-1">大智度论卷第六十一</a></div><div class=bm-jbt-left>
<div class=bm-jbtbm><a href="1163-04.htm#j1163-04-2">释随喜品第三十九</a></div>
</div></div><div class=bm-bt><div class=bm-jbt><a href="1163-04.htm#j1163-04-3">大智度论卷第六十二</a></div><div class=bm-jbt-left>
<div class=bm-jbtbm><a href="1163-04.htm#j1163-04-4">释照明品第四十</a></div>
<div class=bm-jbtbm><a href="1163-04.htm#j1163-04-5">释信毁品第四十一之上</a></div>
</div></div><div class=bm-bt><div class=bm-jbt><a href="1163-04.htm#j1163-04-6">大智度论卷第六十三</a></div><div class=bm-jbt-left>
<div class=bm-jbtbm><a href="1163-04.htm#j1163-04-7">释信谤品第四十一之下</a></div>
<div class=bm-jbtbm><a href="1163-04.htm#j1163-04-8">释叹净品第四十二之上</a></div>
</div></div><div class=bm-bt><div class=bm-jbt><a href="1163-04.htm#j1163-04-9">大智度论卷第六十四</a></div><div class=bm-jbt-left>
<div class=bm-jbtbm><a href="1163-04.htm#j1163-04-10">释叹净品第四十二之下</a></div>
<div class=bm-jbtbm><a href="1163-04.htm#j1163-04-11">释无作品第四十三之上</a></div>
</div></div><div class=bm-bt><div class=bm-jbt><a href="1163-04.htm#j1163-04-12">大智度论卷第六十五</a></div><div class=bm-jbt-left>
<div class=bm-jbtbm><a href="1163-04.htm#j1163-04-13">释无作品第四十三之下</a></div>
<div class=bm-jbtbm><a href="1163-04.htm#j1163-04-14">释诸波罗蜜品第四十四（经作百波罗蜜遍叹品）</a></div>
</div></div><div class=bm-bt><div class=bm-jbt><a href="1163-04.htm#j1163-04-15">大智度论卷第六十六</a></div><div class=bm-jbt-left>
<div class=bm-jbtbm><a href="1163-04.htm#j1163-04-16">释闻持品第四十五之上（经作经耳闻持品）</a></div>
</div></div><div class=bm-bt><div class=bm-jbt><a href="1163-04.htm#j1163-04-17">大智度论卷第六十七</a></div><div class=bm-jbt-left>
<div class=bm-jbtbm><a href="1163-04.htm#j1163-04-18">释闻持品第四十五之下</a></div>
</div></div><div class=bm-bt><div class=bm-jbt><a href="1163-04.htm#j1163-04-19">大智度论卷第六十八</a></div><div class=bm-jbt-left>
<div class=bm-jbtbm><a href="1163-04.htm#j1163-04-20">释魔事品第四十六</a></div>
<div class=bm-jbtbm><a href="1163-04.htm#j1163-04-21">释两不和合品第四十七之上</a></div>
</div></div><div class=bm-bt><div class=bm-jbt><a href="1163-04.htm#j1163-04-22">大智度论卷第六十九</a></div><div class=bm-jbt-left>
<div class=bm-jbtbm><a href="1163-04.htm#j1163-04-23">释两不和合品第四十七之下（经作两不和合过品）</a></div>
<div class=bm-jbtbm><a href="1163-04.htm#j1163-04-24">释佛母品第四十八之上</a></div>
</div></div><div class=bm-bt><div class=bm-jbt><a href="1163-04.htm#j1163-04-25">大智度论卷第七十</a></div><div class=bm-jbt-left>
<div class=bm-jbtbm><a href="1163-04.htm#j1163-04-26">释佛母品第四十八之下</a></div>
<div class=bm-jbtbm><a href="1163-04.htm#j1163-04-27">释问相品第四十九</a></div>
</div></div><div class=bm-bt><div class=bm-jbt><a href="1163-04.htm#j1163-04-28">大智度论卷第七十一</a></div><div class=bm-jbt-left>
<div class=bm-jbtbm><a href="1163-04.htm#j1163-04-29">释成办品第五十（经作大事起成办品）</a></div>
<div class=bm-jbtbm><a href="1163-04.htm#j1163-04-30">释譬喻品第五十一</a></div>
<div class=bm-jbtbm><a href="1163-04.htm#j1163-04-31">释知识品第五十二（经作善知识品）</a></div>
<div class=bm-jbtbm><a href="1163-04.htm#j1163-04-32">释趣智品第五十三（经作趣一切智品）</a></div>
</div></div><div class=bm-bt><div class=bm-jbt><a href="1163-04.htm#j1163-04-33">大智度论卷第七十二</a></div><div class=bm-jbt-left>
<div class=bm-jbtbm><a href="1163-04.htm#j1163-04-34">释大如品第五十四</a></div>
</div></div><div class=bm-bt><div class=bm-jbt><a href="1163-04.htm#j1163-04-35">大智度论卷第七十三</a></div><div class=bm-jbt-left>
<div class=bm-jbtbm><a href="1163-04.htm#j1163-04-36">释阿毗跋致品第五十五</a></div>
<div class=bm-jbtbm><a href="1163-04.htm#j1163-04-37">释转不退轮品第五十六之上（经作转不转品）</a></div>
</div></div><div class=bm-bt><div class=bm-jbt><a href="1163-04.htm#j1163-04-38">大智度论卷第七十四</a></div><div class=bm-jbt-left>
<div class=bm-jbtbm><a href="1163-04.htm#j1163-04-39">释转不退轮品第五十六之下</a></div>
<div class=bm-jbtbm><a href="1163-04.htm#j1163-04-40">释深奥品第五十七之上（经作灯炷深奥品）</a></div>
</div></div><div class=bm-bt><div class=bm-jbt><a href="1163-04.htm#j1163-04-41">大智度论卷第七十五</a></div><div class=bm-jbt-left>
<div class=bm-jbtbm><a href="1163-04.htm#j1163-04-42">释深奥品第五十七之下</a></div>
<div class=bm-jbtbm><a href="1163-04.htm#j1163-04-43">释梦行品第五十八</a></div>
<div class=bm-jbtbm><a href="1163-04.htm#j1163-04-44">释河天品第五十九（经作恒伽提婆品）</a></div>
</div></div><div class=bm-bt><div class=bm-jbt><a href="1163-04.htm#j1163-04-45">大智度论卷第七十六</a></div><div class=bm-jbt-left>
<div class=bm-jbtbm><a href="1163-04.htm#j1163-04-46">释学空不证品第六十</a></div>
<div class=bm-jbtbm><a href="1163-04.htm#j1163-04-47">释梦誓品第六十一之上（经作梦中品）</a></div>
</div></div><div class=bm-bt><div class=bm-jbt><a href="1163-04.htm#j1163-04-48">大智度论卷第七十七</a></div><div class=bm-jbt-left>
<div class=bm-jbtbm><a href="1163-04.htm#j1163-04-49">释梦誓品第六十一之下</a></div>
<div class=bm-jbtbm><a href="1163-04.htm#j1163-04-50">释魔愁品第六十二</a></div>
<div class=bm-jbtbm><a href="1163-04.htm#j1163-04-51">释等学品第六十三</a></div>
</div></div><div class=bm-bt><div class=bm-jbt><a href="1163-04.htm#j1163-04-52">大智度论卷第七十八</a></div><div class=bm-jbt-left>
<div class=bm-jbtbm><a href="1163-04.htm#j1163-04-53">释净愿品第六十四（经作愿乐随喜品）</a></div>
<div class=bm-jbtbm><a href="1163-04.htm#j1163-04-54">释度空品第六十五之上</a></div>
</div></div><div class=bm-bt><div class=bm-jbt><a href="1163-04.htm#j1163-04-55">大智度论卷第七十九</a></div><div class=bm-jbt-left>
<div class=bm-jbtbm><a href="1163-04.htm#j1163-04-56">释度空品第六十五之下</a></div>
<div class=bm-jbtbm><a href="1163-04.htm#j1163-04-57">释嘱累品第六十六</a></div>
</div></div><div class=bm-bt><div class=bm-jbt><a href="1163-04.htm#j1163-04-58">大智度论卷第八十</a></div><div class=bm-jbt-left>
<div class=bm-jbtbm><a href="1163-04.htm#j1163-04-59">释无尽品第六十七（经作不可尽品品）</a></div>
<div class=bm-jbtbm><a href="1163-04.htm#j1163-04-60">释六度相摄品第六十八之上</a></div></div></div></div>
<div class="jwzw">
<div class="jwbt-box"><div class="jwbt"><a name=j1163-04-1><a href="1163-04.htm#MENU-top">大智度论卷第六十一</div></a></a>
<div class="jwbtbm"><a name=j1163-04-2><a href="1163-04.htm#MENU-top">释随喜品第三十九</div></div></a></a>
<p>　　【经】尔时，弥勒菩萨摩诃萨，语慧命须菩提：“有菩萨摩诃萨随喜福德，与一切众生共之，回向阿耨多罗三藐三菩提，以无所得故。若声闻、辟支佛福德，若一切众生福德，若布施、若持戒、若修定、若随喜，是菩萨摩诃萨随喜福德，与一切众生共之，回向阿耨多罗三藐三菩提，其福最上、第一、最妙、无上、无与等者！何以故？声闻、辟支佛，及一切众生布施、持戒、修定，随喜为自调、为自净、为自度故起，所谓四念处，乃至八圣道分，空、无相、无作；菩萨随喜福德，回向阿耨多罗三藐三菩提。持是功德，为调一切众生，为净一切众生，为度一切众生故起。”<br>
      　　尔时，慧命须菩提，白弥勒菩萨言：“诸菩萨摩诃萨，念十方无量无边阿僧祇世界中，无量无边阿僧祇诸灭度佛；从初发心，乃至得阿耨多罗三藐三菩提，入无余涅槃乃至法尽；于其中间诸善根，应六波罗蜜；及诸声闻人善根，若布施福德、持戒、修定福德，及诸学人无漏善根，无学人无漏善根，诸佛戒众、定众、慧众、解脱众、解脱知见众，一切智，大慈大悲，及余无量阿僧祇诸佛法；及诸佛所说法，是法中学，得须陀洹果，乃至得阿罗汉果、辟支佛道，入菩萨摩诃萨位；及余众生种诸善根。是诸善根，一切和合，随喜福德，回向阿耨多罗三藐三菩提，最上、第一、最妙、无上、无与等者！如是随喜已，持是随喜福德，回向阿耨多罗三藐三菩提。若有善男子行菩萨乘者，作是念：‘我是心回向阿耨多罗三藐三菩提。’是生心缘事，若善男子取相回向阿耨多罗三藐三菩提，如所念可得不？”<br>
      　　弥勒菩萨语须菩提：“是善男子行菩萨乘，回向阿耨多罗三藐三菩提，心是缘事，若善男子取相，不得如所念！”<br>
      　　须菩提语弥勒菩萨：“若诸事、诸缘无所有，是善男子行菩萨乘者取相，于十方诸佛诸善根，从初发心乃至法尽，及声闻诸善根，学无学善根，一切和合随喜功德，回向阿耨多罗三藐三菩提。以无相故，是菩萨将无颠倒！无常谓常，想颠倒、心颠倒、见颠倒；不净谓净，苦谓乐，无我谓我，想颠倒、心颠倒、见颠倒！若无缘如事，阿耨多罗三藐三菩提亦如是，回向心亦如是，檀波罗蜜、尸罗、羼提、毗梨耶、禅、般若波罗蜜，乃至十八不共法亦如是。若尔者，何等是缘？何等是事？何等是阿耨多罗三藐三菩提？何等是善根？何等是随喜心回向阿耨多罗三藐三菩提？”<br>
      　　【论】释曰：先七品中，佛命须菩提令说般若，中间帝释多问，多说功德事。今弥勒顺佛本意，还欲令须菩提，因随喜法广说般若波罗蜜。<br>
      　　复次，帝释闻上供养般若，以华香、妓乐、幡盖之具，得福甚多，深自庆幸：此供养具，唯我等能办，非出家人所有。是故弥勒欲抑其自多之情，故语须菩提：菩萨但以心随喜，则胜声闻、辟支佛、一切众生布施等，及诸无漏功德，何况华香、供养经卷等！菩萨摩诃萨义，如先说。<br>
      　　随喜福德者，不劳身、口业作诸功德，但以心方便，见他修福，随而欢喜，作是念：“一切众生中，能修福行道者，最为殊胜！”若离福德，人与畜生同行三事。三事者：淫欲、饮食、战斗。能修行福德行道之人，一切众生所共尊重爱敬。譬如热时，清凉满月，无不乐仰。亦如大会先集，妓乐肴馔，无不毕备，远近诸人，咸共欣赴。修福之人，亦复如是。福德有二种乐因缘：世间、出世间。出世间者，诸无漏法，虽无福报，能生福德，故名福德。是故有漏、无漏，通名福德。复次，福德，是菩萨摩诃萨根本，能满所愿，一切圣人所赞叹，无智人所毁訾，智人所行处，无智人所远离。是福德因缘故，作人王、转轮圣王、天王；阿罗汉、辟支佛，诸佛世尊大慈大悲、十力、四无所畏、一切种智，自在无碍，皆从福德中生。如是等种种福德，得正见故，随而欢喜。复次，菩萨自念：“我应与一切众生乐。”而众生能自行福德，是故心生欢喜。复次，一切众生行善，与我相似，是我同伴，是故随喜。诸菩萨摩诃萨，于十方三世诸佛，及菩萨、声闻、辟支佛，及一切修福众生，布施、持戒、修定，于此福德中，生随喜福德，是故名随喜。持是随喜福德，共一切众生，回向阿耨多罗三藐三菩提。<br>
      　　共一切众生者，是福德，不可得与一切众生，而果报可与。菩萨既得福德果报，衣服、饮食等世间乐具，以利益众生。菩萨以福德，清净身口，人所信受；为众生说法，令得十善道、四禅等，与作后世利益。末后成佛，得福德果报，身有三十二相、八十随形好、无量光明，观者无厌；无量清净，梵音柔和，无碍解脱等诸佛法，于三事示现，度无量阿僧祇众生。般涅槃后，碎身舍利，与人供养，久后皆令得道。是果报可与一切众生，以果中说因故，言福德与众生共。若福德可以与人者，诸佛从初发心所集福德，尽可与人，然后更作。善法体不可与人，今直以无畏无恼施与众生。<br>
      　　用无所得故者，此义如先说。是名菩萨摩诃萨随喜福德，比一切声闻、辟支佛及众生三种福德，最胜、最上、第一、最妙、无上、无与等义，如先说。是中说胜因缘：是二乘福德，皆为自调、自净、自度。持戒者，是自调；修禅者，是自净；智慧者，是自度。复次，自调者，正语、正业、正命；自净者，正念、正定；自度者，正见、正思惟、正方便。复次，布施因缘故自调，持戒因缘故自净，修定因缘故自度。修定者，是无漏法近因缘。无漏者，所谓三十七品、三解脱门等。布施、持戒远故，不解。菩萨随喜福德，虽无勤劳，为度一切众生故胜。<br>
      　　问曰：实不度一切众生，何以言度一切众生故胜？<br>
      　　答曰：诸佛菩萨功德力，能度一切众生，但以众生无和合因缘故。譬如大火，常有烧力，但以薪不近，故不得烧，近则能烧。<br>
      　　尔时，须菩提以毕竟空智慧，难问弥勒菩萨：念诸佛福德随喜，回向无上道，是所念过去事，是事如所念不？弥勒以二因缘故，答言不也：一者、过去无量阿僧祇劫，诸佛久已灭度，无复遗余；菩萨或无宿命智，或有而不能及，但以如所闻忆想分别，故不如所念。二者、诸佛及功德，出三界，出三世，断戏论语言道，如涅槃相毕竟空清净。随喜者，分别诸佛及诸弟子善根功德，是回向心及无上道非实，故言不也。<br>
      　　须菩提难言：若无是事，是菩萨忆念分别，应堕颠倒。若是事毕竟空清净相，忆念亦如是，诸过去佛功德亦如是，无分别无异，云何得随喜？是略说义，广则如经说，所谓须菩提问弥勒：若菩萨摩诃萨，忆念过去十方无量无边阿僧祇世界中诸灭度佛者，是菩萨欲起随喜福德，佛是福德主，是故念佛。闻经书说，有过去佛名，故因是名，广念一切过去佛。从初发心者，初发心作愿，我当度一切众生。是心相应三善根，不贪、不瞋、不痴；善根相应诸善法，及善根所起身口业，和合是法，名为福德。从初发心行六波罗蜜，入菩萨位，得十地，乃至坐道场；是中菩萨自修福德和合得佛道，乃至入无余涅槃。灭度后，舍利及遗法，皆是佛自身功德和合。因诸佛大乘人，行六波罗蜜相应福德；相应者，除六波罗蜜，余菩萨所行法，皆摄入六波罗蜜中，故说应六波罗蜜和合。若求声闻、辟支佛人，种布施、持戒、修定等福德。声闻、辟支佛人，有二种：一者、漏尽，名无学；二者、得道漏未尽，名为学。是二人诸福德中善根胜，故但说善根。上言求二乘人者，总凡夫、圣人；今学、无学者，纯是圣人。相好是无记色法，非是善功德，故但说佛五无学众。大慈大悲，佛法义如初品中说。诸佛所说法，学是法得须陀洹果，乃至入菩萨位者，是佛灭度后，遗法中得道，是故重说。及余众生种诸善根者，此是佛在世及遗法中，天人乃至畜生，种种福德因缘。是上四段福德，行者心遍缘，忆念随喜求佛道，故回向名无上随喜，最上、无与等。<br>
      　　问曰：求佛道者，何以不自作功德，而心行随喜？<br>
      　　答曰：诸菩萨以方便力，他勤劳作功德，能于中起随喜，福德胜自作者。<br>
      　　复次，是随喜福德，即是实福德。所以者何？念过去佛，即是念佛三昧，亦是六念中念佛、念法、念僧、念戒、念舍、念天等。因行清净戒，入禅定，起毕竟智慧，和合故能起正随喜。是故不但随喜而已，亦行是实法。是心回向者，即是随喜心。缘者，随喜心所缘，所谓一切诸佛及一切众生所作功德。事者，是所缘之本，福德是缘功德所住处，所谓诸佛及众生，并土地、山林、精舍住处，皆名事。如所念可得不？弥勒答言：不也。须菩提语弥勒：若诸事、诸缘无所有者，云何不堕颠倒？颠倒者，四颠倒三种分别。此颠倒是譬喻，无佛而忆想念佛，犹如无常而念常，不净而念净。<br>
      　　问曰：见为诸颠倒本，如得初道人，能起想、心颠倒，无见颠倒，以见谛道断故？<br>
      　　答曰：是颠倒生时异，断时异。生时，想在前，次是心，后是见；断时，先断见，见谛所断故。颠倒体皆是见相，见谛所断。想、心颠倒者，学人未离欲，忆念忘故取净想，起结使，还得正念即时灭。如经中譬喻：如渧水堕大热铁上，即时消灭。小错故假名颠倒，非实颠倒。是故说凡夫人三种颠倒，学人二种颠倒。<br>
      　　复次，诸缘、诸事，如实毕竟空，念亦空，菩提亦空，随喜心亦空，檀波罗蜜乃至十八不共法亦空。若诸法一相，所谓无相，此中何等是缘？何等是事？何等是心回向无上道？</p>
      <p>　　【经】弥勒菩萨语须菩提：“若诸菩萨摩诃萨，久行六波罗蜜，多供养诸佛，种善根，与善知识相随，善学自相空法。是诸菩萨，是缘、是事，诸佛诸善根随喜福德，不取相，回向阿耨多罗三藐三菩提，以不二法非不二法，非相非不相，非可得法非不可得法，非净非垢，不生不灭法，是名回向阿耨多罗三藐三菩提。若诸菩萨，不久行六波罗蜜，不多供养诸佛，不种善根，不与善知识相随，不善学自相空法。是诸菩萨，是诸缘、是诸事，诸佛诸善根随喜福德，诸心取相，回向阿耨多罗三藐三菩提，是不名回向。须菩提，如是般若波罗蜜义，乃至一切种智义，所谓内空乃至无法有法空，不应为新学菩萨说！何以故？是菩萨所有少许信乐恭敬清净心，皆忘失；当在阿鞞跋致菩萨摩诃萨前说。若有为善知识所护，若久供养诸佛，种诸善根，应为是人说如是般若波罗蜜义，乃至一切种智义，所谓内空乃至无法有法空。是人闻是法，不没、不惊、不畏、不怖。”<br>
      　　“须菩提，菩萨摩诃萨随喜福德，应如是回向阿耨多罗三藐三菩提。所谓菩萨用心随喜功德，回向阿耨多罗三藐三菩提，是心尽灭变离，是缘、是事，是诸善根，亦尽灭变离。是中何等是随喜心？何等是诸缘？何等是诸事？何等是诸善根随喜回向阿耨多罗三藐三菩提？二心不俱，是心性亦不可得回向，菩萨云何随喜心，回向阿耨多罗三藐三菩提？若菩萨摩诃萨，行般若波罗蜜时，如是知，是般若波罗蜜无有法，乃至檀波罗蜜亦无有法；色无有法，受、想、行、识，乃至阿耨多罗三藐三菩提无有法。菩萨摩诃萨，应如是随喜功德，回向阿耨多罗三藐三菩提。若能如是回向，是名随喜功德，回向阿耨多罗三藐三菩提。”<br>
      　　【论】释曰：弥勒意，以诸法甚深微妙，所谓不坏诸法相，而随喜心回向无上道，是事甚难！凡夫人心刚强，不能行是法，是故弥勒答言：若行者久修六波罗蜜，诸功德深厚故不动，所谓能信、能行。多供养诸佛、种善根故，集无量无边阿僧祇功德，结使折损，其心柔软，此是先世因缘；今世得好师，好同学，亦自学诸法实相空，巧方便故，不著是空。如是等种种无量因缘故，法虽无相，而能起随喜心回向无上道。譬如铁虽坚鞕，入炉则柔软，随作何器。菩萨心亦如是，久行六波罗蜜，善知识所护故，其心调柔，过去诸佛诸缘、诸事、诸善根中，不取相，能起随喜心，用无相回向无上道。无相者，能用不二非不二法，乃至不生不灭等。与上相违者，是不能回向。<br>
      　　弥勒知须菩提乐说空故，语言：如是般若波罗蜜随喜义，不应新学菩萨前说。何以故？若有少福德善根者，闻是毕竟空法，即著空，作是念：若一切法毕竟空无所有者，我何为作福德？则忘失前业。以是故，新发意菩萨，先教取相随喜，渐得方便力尔，乃能行无相随喜。譬如鸟子，羽翼未成，不可逼令高翔；六翮成就，则能远飞。阿鞞跋致菩萨，入法位，得法忍，能信、能行，故可为说。若有久行六波罗蜜，与善知识相随，内福德、外因缘力助，虽非阿鞞跋致，能信、能行。是二种人，闻是心清净，欢喜信受。如久饥渴者，得好饮食。如大热得凉，大寒得温，其心爱乐欢喜。是二菩萨亦如是，得是无相智慧，作是念：我因是智慧，能度无量众生，何有惊惧恐怖！恐怖从我心中出，是法中诸法、法相尚空，何况有我而决定取诸法相，闻一切法无相，则生惊惧？是说随喜义体竟，后当更以种种异门释上事。<br>
      　　复次，须菩提，菩萨应如是思惟：用是心回向无上道，是心念念尽灭变离，无有住时。是诸缘、事，所谓过去诸佛及诸善根。诸佛等诸缘事，久已灭，随喜心今灭；既灭无异，是故经中说用是心回向，是心即尽灭。如是等入过去世故，入诸法实相故，无有分别是心、是缘、是事、是善根等。若能如是回向，是为正回向。<br>
      　　复次，一时二心不和合，随喜心时无菩提心；一切心相毕竟空，不可以取相回向。何以故？菩萨知般若波罗蜜空，无有定法。如般若波罗蜜，一切法乃至无上道，亦如是。是时断法爱，舍著心，于空无诤，是名菩萨正回向。</p>
      <p>　　【经】尔时，释提桓因语须菩提：“新发意菩萨闻是事，将无惊惧、怖畏？须菩提，云何新发意菩萨作诸善根，回向阿耨多罗三藐三菩提？复云何随喜福德，回向阿耨多罗三藐三菩提？”<br>
      　　须菩提语释提桓因：“若新发意菩萨，行般若波罗蜜，不受是般若波罗蜜，以无所得故，无相故；乃至檀波罗蜜亦如是。多信解内空，乃至多信解无法有法空，多信解四念处，乃至十八不共法，常与善知识相随。是善知识为说六波罗蜜义，开示分别，如是教授，令常不离般若波罗蜜，乃至得入菩萨法位，终不离般若波罗蜜，乃至不离檀波罗蜜，不离四念处，乃至十八不共法；亦教语魔事，闻种种魔事已，不增不减。何以故？是菩萨摩诃萨，不受一切法故。是菩萨亦常不离诸佛，乃至得菩萨位，于中种善根；以是善根故，生菩萨家，至得阿耨多罗三藐三菩提，终不离是善根。<br>
      　　“复次，新发意菩萨摩诃萨，于过去十方无量无边阿僧祇世界中诸佛，断生死道，断诸戏论，道尽，弃重担，灭聚落刺，断诸有结，正智得解脱；及弟子所作功德，于中若刹利大姓、婆罗门大姓、居士大家、四天王天乃至净居天所种善根；是一切和合称量，以随喜心，最上、第一、最妙、无上、无与等者，回向阿耨多罗三藐三菩提。”<br>
      　　尔时，弥勒菩萨语须菩提：“若新发意菩萨摩诃萨，念诸佛及弟子诸善根，随喜功德，最上、第一、最妙、无上、无与等者；随喜已，应回向阿耨多罗三藐三菩提。云何菩萨不堕想颠倒、心颠倒、见颠倒？”<br>
      　　须菩提言：“若菩萨摩诃萨，念诸佛及僧，于中不生佛想，不生僧想，无善根想，用是心回向阿耨多罗三藐三菩提，是心中亦不生心想；菩萨如是回向，想不颠倒，心不颠倒，见不颠倒。若菩萨摩诃萨，念诸佛及僧善根取相，取相已，回向阿耨多罗三藐三菩提；菩萨如是，名为想颠倒、心颠倒、见颠倒。若菩萨摩诃萨用是心，念诸佛及僧诸善根；是心念时，即知尽灭，若尽灭，是法不可得回向，所用回向心亦是尽灭相，所回向处法亦如是相：若如是回向，是名正回向，非邪回向。菩萨摩诃萨，应如是回向阿耨多罗三藐三菩提。<br>
      　　“复次，若菩萨摩诃萨，过去诸佛善根及弟子善根：是中凡夫人闻法种善根；若诸天龙、夜叉，揵闼婆、阿修罗，迦楼罗、紧那罗、摩睺罗伽，闻法种善根；若刹利大姓、婆罗门大姓、居士大家，四天王天，乃至阿迦尼吒天，闻法种善根，发阿耨多罗三藐三菩提心。是一切福德，和合称量随喜，最上、第一、最妙、无上、无与等者，回向阿耨多罗三藐三菩提。是时菩萨若如是知，是诸法尽灭，所回向处，是法亦自性空；能如是回向，是名真回向阿耨多罗三藐三菩提。<br>
      　　“复次，若菩萨如是知，无有法能回向法。何以故？一切法自性空故。若如是回向，是名正回向阿耨多罗三藐三菩提。如是菩萨摩诃萨，行般若波罗蜜乃至檀波罗蜜，不堕想颠倒、心颠倒、见颠倒。何以故？菩萨不著是回向，亦不见以诸善根回向菩提心处，是名菩萨摩诃萨无上回向。”　　<br>
      　　【论】问曰：新发意菩萨闻是事，将无怖畏、惊惧者耶？此义先已问答，今何以复问？<br>
      　　答曰：上弥勒虽语须菩提，不应为新学说，可为阿鞞跋致及久行者说，是二种人，闻能信行。已说正回向因缘，而犹说空法，是故帝释疑言：是众中有新发意者，云何更说使不恐怖？须菩提欲成弥勒所说，欲令新发意者应正回向，故答帝释：若新发意菩萨，虽不信行六波罗蜜，不供养诸佛；而以利根，得善知识，是二因缘故堪任正回向。是故语帝释：新发意菩萨行般若波罗蜜，不受是般若，以无所得故，毕竟空故；般若波罗蜜亦不得，亦不著，乃至檀波罗蜜亦如是。多信解内空者，常修乐入观内空三昧，故信解；乃至十八不共法多信解，亦如是。善知识相，如先说。此中但明能随六波罗蜜义说，闻是义已，常不离般若波罗蜜，乃至得入菩萨法位；有久行入菩萨位，有新发意入菩萨位。<br>
      　　复次，是新发意菩萨，善知识为说魔事，闻魔事已，不增不减，以善修习诸法实相故。若魔欲破，为欲破空，空则无破；若有增益，如幻如梦，何所增益？是故说不增不减。是因缘故，常不离诸佛，常生菩萨家，世世不离善根，乃至无上道。是新发意菩萨，得如是因缘，与久发意无异。<br>
      　　复次，随喜回向，所谓新发意菩萨，于过去十方无量阿僧祇世界中诸佛断道者，断生死道，入无余涅槃。诸戏论断故，言灭诸戏论。以空空等三昧，舍八圣道分故，言道尽。五众能生苦恼故，是重担。五众有二种舍：一者、有余涅槃中，舍五众因缘诸烦恼；二者、入无余涅槃中，舍五众果。一切白衣舍，名为聚落，出家人依白衣舍活；而白衣舍有五欲刺，为食故来入恶刺果林，以取果故，为刺所刺。如人著木屐践刺，刺则摧折，是诸佛以禅定智慧屐，摧五欲刺，名灭断下分五结。有分结尽，名断上五分结。诸法实相，金刚三昧相应智慧，断一切烦恼及习，故言正智得解脱。如是等，皆名赞叹。<br>
      　　过去诸佛及弟子所作功德者，佛弟子有三种：菩萨，辟支佛、声闻，刹利大姓乃至净居天。是中种善根者，是四种福田因，是种福德处。是福德和合称量随喜心，最上、无与等，回向无上道，是回向心，非正非邪。所以者何？今弥勒问须菩提，若新发意菩萨，念诸佛等功德，回向无上道，云何不堕颠倒？须菩提答：若是菩萨以般若波罗蜜方便力故，于诸佛不生佛想，及弟子诸善根中不生善根想。一切法从和合生，无有自性，故无有定法，名为佛，是故不生佛等想；是回向心，亦不生心想，是故菩萨不堕颠倒。与上相违，即堕颠倒。<br>
      　　复次，菩萨，以是心念诸佛等及诸善根，是心尽时即知尽，尽心不得回向。何以故？变失灭坏故。是心亦入无常门到法性中，法性中无有分别，是心、是非心，是佛，是弟子，是善根，是无上道。回向心、回向处，尽相亦如是。初心，是忆念过去诸佛等随喜功德；后心，是回向心。若如是回向，是名正回向。<br>
      　　问曰：初心、后心，是生灭相，可无常；所回向处法，是无上道，在未来世中，云何言尽灭？<br>
      　　答曰：汝不闻我先答，入无常门到法性中；此中不说尽是无常，但说诸法实相是尽。先亦说阿耨多罗三藐三菩提，出三世，过三界，无受相。能如是回向者，是为正回向。<br>
      　　复次，非正非邪回向，所谓菩萨于过去诸佛善根等，乃至无上、无与等回向无上道。若菩萨知是事皆尽灭，知回向处法亦自性空，能知灭知空，是真回向。若过去法无常，无常故不可回向自性空法中。若过去法空，空故不可回向自性空法中。用如是智慧回向，是名正回向。<br>
      　　复次，若菩萨知一切法因缘生，故无自力常住，自法相不动，况能有所作？无所作故，一切法中，无有法能回向法，是名正回向。如是菩萨，虽行般若波罗蜜等诸善法，亦不堕颠倒，一切法不著故。</p>
      <p>　　【经】“复次，若菩萨摩诃萨，知所起福德，离五众、十二入、十八界；亦知般若波罗蜜是离相，乃至檀波罗蜜是离相，内空乃至无法有法空是离相，四念处乃至十八不共法是离相。如是菩萨摩诃萨随喜心起福德，回向阿耨多罗三藐三菩提。<br>
      　　“复次，若是菩萨摩诃萨随喜福德，知随喜福德自性离；亦知诸佛离佛性，诸善根亦离善根性，菩提心、菩提心性亦离，回向、回向性亦离，菩萨、菩萨性亦离，般若波罗蜜、般若波罗蜜性亦离，禅波罗蜜、毗梨耶波罗蜜、羼提波罗蜜、尸罗波罗蜜、檀波罗蜜、檀波罗蜜性亦离，乃至十八不共法、十八不共法性亦离。菩萨摩诃萨，应如是行离相般若波罗蜜，是名菩萨摩诃萨，般若波罗蜜中生随喜福德。<br>
      　　“复次，菩萨摩诃萨，诸过去灭度佛诸善根，若欲回向，应如是回向，作是念：‘如诸佛灭度相，诸善根相亦如是，灭度法相亦如是，我用心回向是心相亦如是。’若能如是回向，当知是回向阿耨多罗三藐三菩提，不堕想颠倒、心颠倒、见颠倒。若菩萨摩诃萨行般若波罗蜜时，取诸佛善根相，回向阿耨多罗三藐三菩提，是不名为回向。何以故？诸过去佛及善根，非相缘，非无相缘。若菩萨摩诃萨，亦如是取相，是不名善根回向阿耨多罗三藐三菩提。如是菩萨摩诃萨，堕想颠倒、心颠倒、见颠倒。若菩萨摩诃萨，诸佛及诸善根及诸心不取相，是名以诸善根回向阿耨多罗三藐三菩提。是菩萨摩诃萨，不堕想颠倒、心颠倒、见颠倒。”<br>
      　　尔时，弥勒菩萨问须菩提：“云何菩萨摩诃萨，于诸善根不取相，能回向阿耨多罗三藐三菩提？”<br>
      　　须菩提言：“以是事故，当知菩萨摩诃萨，所学般若波罗蜜中，应有般若波罗蜜方便力。若是福德，离般若波罗蜜，不得回向阿耨多罗三藐三菩提。何以故？般若波罗蜜中，诸佛不可得，诸善根不可得，回向阿耨多罗三藐三菩提心亦不可得。于是中，菩萨摩诃萨行般若波罗蜜时，应如是思惟：‘诸过去佛及弟子身皆灭，诸善根亦灭，我今取相分别诸佛诸善根及诸心，如是取相回向阿耨多罗三藐三菩提，诸佛所不许。何以故？取相有所得故，所谓于过去诸佛取相分别。’是故菩萨摩诃萨，欲以诸善根回向阿耨多罗三藐三菩提，不应有得，不应取相。如是回向，若有得、取相回向，诸佛不说有大利益。何以故？是回向杂毒故。譬如美食杂毒，虽有好色好香，为人所贪而杂毒；愚痴之人，食之欢喜，贪其好色香美可口，饭欲消时，受若死、若死等苦。若善男子、善女人，不谛受，不谛取相，不谛读诵，不解中义，如是教他言：‘汝善男子，过去、未来、现在十方诸佛，从初发意已来，至得阿耨多罗三藐三菩提，入无余涅槃乃至法尽。于其中间，行般若波罗蜜时作诸善根，行禅波罗蜜、毗梨耶波罗蜜、羼提波罗蜜、尸罗波罗蜜、檀波罗蜜时作诸善根；修四禅、四无量心、四无色定、四念处乃至八圣道分，佛十力乃至修十八不共法时作诸善根；净佛世界，成就众生，作诸善根；及诸佛戒众、定众、慧众、解脱众、解脱知见众，一切种智、无错谬法、常舍行，及诸弟子，是中所种善根；及诸佛所记当作辟支佛，是中诸天、龙、阿修罗、迦楼罗、紧那罗、摩睺罗伽等所种善根。是诸福德，称量和合，随喜回向阿耨多罗三藐三菩提。是回向以取相得法故，如杂毒食。得法者，终无正回向。何以故？是得法杂毒，有相、有动、有戏论。若如是回向，则为谤佛，不随佛教，不随法说。是善男子、善女人，求佛道应如是学，过去、未来、现在诸佛，从初发意乃至法尽，及弟子行般若波罗蜜时作善根，乃至修一切种智，如上说。云何诸善根回向阿耨多罗三藐三菩提正回向？有求佛道善男子、善女人，行般若波罗蜜，不欲谤诸佛者，诸福德应如是回向：‘如诸佛所知无上智慧，是诸善根相，是诸善根性，我亦如是随喜；如诸佛所知，我亦如是回向阿耨多罗三藐三菩提。’求菩萨道善男子、善女人，应如是回向阿耨多罗三藐三菩提。若如是回向，则为不谤佛，如佛所教，如佛法说。是菩萨摩诃萨回向，则无杂毒。’”　　<br>
      　　【论】释曰：所起福德离五众者，先但说过去事，今说自起随喜福德。若知是福德中，无五众、十二入、十八界，虽行般若波罗蜜等诸法，亦知空离相，如是福德名正回向。<br>
      　　复次，若菩萨知随喜福德中，随喜福德性自离，诸佛及善根，并诸起阿耨多罗三藐三菩提心、回向心，菩萨般若波罗蜜等诸行法，知自性空，是名正回向。随喜福德者，总说一切福德相；善根、随喜、起福德，是别相说。菩萨自缘所求阿耨多罗三藐三菩提，是名阿耨多罗三藐三菩提心。是菩萨随喜心功德果，但求无上道，是名回向心。行者五众中，假名字为菩萨，般若波罗蜜等诸法，如先义说。先说福德中离五众，今说福德、福德自相空。<br>
      　　复次，菩萨念过去佛因缘生福德，应如是回向：如过去诸佛入无余涅槃，无相、无戏论，性常寂灭，是福德及回向心亦如是。如是回向，是名正回向，不堕颠倒。<br>
      　　复次，若菩萨于诸过去佛功德取相，分别回向，是不名回向。何以故？有相是一边，无相是一边，离是二边行中道，是诸佛实相。是故说诸过去佛不堕相数中，不堕无相数中。若如是取相数，是不名回向，则堕颠倒。与上相违，是为不堕颠倒。是事难故，弥勒重问，所谓一切法不取相而复能回向。须菩提是中不得决定答处，是故语弥勒：以是事故，菩萨学般若波罗蜜，求方便力。是福德离般若波罗蜜，不得回向者，一切法中，一法实而不诳，所谓阿耨多罗三藐三菩提；随是阿耨多罗三藐三菩提，行不诳道，尔乃可得；不诳道者，即是般若波罗蜜。是故说离般若波罗蜜，是福德不可得回向。何以故？是般若波罗蜜，毕竟空，无有分别。福德若离般若波罗蜜，若不离般若波罗蜜，不可得回向。<br>
      　　菩萨应作是念：诸过去佛及弟子身，并诸善根、福德皆灭。我今取相分别，所谓是诸佛、是弟子、是善根、是随喜福德，取相回向，我为不是！何以故？与诸法实相异故；受果报已久，久当尽故。不疾至佛道，有所得故。于过去诸佛，忆想分别，即是大失！所谓过去佛空无，而我忆想分别。譬如杂毒食，食是随喜福德；毒是取相，故爱见等诸烦恼生。好色者，福德因缘，作人王、转轮王、天王，得福乐；好香者，得好名誉、富贵势力；凡夫无智之人，所共贪爱。愚痴人者，是新发意取相著心菩萨。食之欢喜者，富乐福德因缘故，于天人中受此富乐。饭欲消时，受若死、若死等苦者，是富乐若无常破坏离时，忧愁遂死，若次死受诸苦恼。复次，若死、若死等者，自失命名死，失所著物名死等。复次，若死、若死等者，苦恼多故，失智慧命，名死；妨行善道，名死等。<br>
      　　此经中须菩提自说：是无智人，不审谛受，不取其义，但著语言。不谛取相者，不如法分别。不谛读诵者，忘失句逗，若自失，若受不具足。不解义者，不得经意。如是少智师，教化弟子：汝善男子，过去、未来、现在十方诸佛，从初发意，乃至如是回向。则为谤佛，不随佛教，不随法说。与此相违，名为正回向。<br>
      　　复次，正回向，菩萨应作是念：如十方三世诸佛所知，用无上智慧知诸善根相。一切智人中，佛第一胜，佛所知诸善根，必是实相；如佛所知，我亦用如是善根相回向。譬如射地无不著时，若射余物，或著或不著。如诸佛所知随喜，如射地无不著；若用余道随喜，如射余物，或著或不著。如是回向，是为不谤佛。</p>
      <p>　　【经】“复次，求佛道善男子、善女人，行般若波罗蜜时，诸善根应如是回向：如色不系欲界，不系色界，不系无色界；不系法者，不名过去，不名未来，不名现在。如受、想、行、识不系欲界，不系色界，不系无色界；不系法者，不名过去、未来、现在。十二入、十八界亦如是。如般若波罗蜜不系欲界，不系色界，不系无色界；不系法者，不名过去、未来、现在。禅波罗蜜乃至檀波罗蜜，亦如是；内空乃至无法有法空，亦如是。如四念处不系欲界，不系色界，不系无色界；不系法者，不名过去、未来、现在。乃至八圣道分亦如是；佛十力乃至十八不共法，亦如是。如如、法性、法相、法住、法位、实际、不可思议性，戒、定、慧、解脱、解脱知见众，一切种智、不错谬法、常舍行，不系欲界，不系色界，不系无色界；不系法者，不名过去、未来、现在。是回向、所回向处、行者，不系皆亦如是。是诸佛亦不系，诸善根亦不系，是诸声闻、辟支佛善根亦不系；不系法者，不名过去、未来、现在。若菩萨摩诃萨行般若波罗蜜时，如是知色不系三界，不系法者，不名过去、未来、现在。若法不名过去、未来、现在者，不可以取相有所得，回向阿耨多罗三藐三菩提。何以故？是色无生，若法无生则无法，无法中不可回向；受、想、行、识亦如是。檀波罗蜜乃至般若波罗蜜，四念处乃至不谬错法、常舍行，不系三界；不系法者，亦非过去、未来、现在。若非过去、未来、现在法者，不可以取相有所得法，回向阿耨多罗三藐三菩提。何以故？是法无生，若法无生则无法，无法中不可回向。菩萨摩诃萨如是回向，则不杂毒。若求佛道善男子、善女人，以取相得法，以诸善根回向阿耨多罗三藐三菩提，是名邪回向。若邪回向，诸佛所不称誉。用是邪回向，不能具足檀波罗蜜乃至般若波罗蜜，不能具足四念处乃至八圣道分、内空乃至无法有法空、佛十力乃至不错谬法、常舍行，不能具足净佛世界、成就众生。若不能净佛世界，成就众生，则不能得阿耨多罗三藐三菩提。何以故？是回向杂毒故。<br>
      　　“复次，菩萨摩诃萨行般若波罗蜜时，应作是念：如诸佛所知诸善根回向，是真回向，我亦应以是法相回向，是名正回向。”<br>
      　　尔时，佛赞须菩提：“善哉！善哉！如汝所为，为作佛事！为诸菩萨摩诃萨说所应回向法，以无相无得无出，无垢无净，无法性，自相空，常性空，法性、如、实际故。须菩提，若三千大千世界中众生，皆当得十善道，四禅、四无量心、四无色定、五神通。于须菩提意云何？是众生得福多不？”<br>
      　　“甚多！世尊。”<br>
      　　佛言：“不如是善男子、善女人，于诸善根心不著，回向阿耨多罗三藐三菩提，最上、第一、最妙、无上、无与等。<br>
      　　“复次，须菩提，若三千大千世界中众生，皆当作须陀洹，乃至阿罗汉、辟支佛，若有善男子、善女人，尽形寿供养恭敬，尊重赞叹，衣服、饮食，卧具、医药，供给所须。于须菩提意云何？是善男子、善女人，是因缘故，得福德多不？”<br>
      　　“甚多！世尊。”<br>
      　　佛言：“不如是善男子、善女人，于诸善根心不著，回向阿耨多罗三藐三菩提，最上、第一、最妙、无上、无与等。<br>
      　　“复次，须菩提，若三千大千世界中众生，皆发阿耨多罗三藐三菩提心，十方如恒河沙等世界中一一众生，如恒河沙等劫，恭敬尊重赞叹，供养是菩萨，衣服、饮食，卧具、医药，供给所须。于须菩提意云何？是善男子、善女人，是因缘故，得福多不？”<br>
      　　“甚多！世尊，无量无边阿僧祇，不可以譬喻为比。世尊，若是福德有形者，十方如恒河沙等世界所不受！”<br>
      　　佛告须菩提：“善哉！善哉！如汝所言。虽尔，不如善男子、善女人，于诸善根心不著，回向阿耨多罗三藐三菩提，最上、第一、最妙、无上、无与等。是无著回向功德，比前功德，百倍、千倍、百千万亿倍，乃至算数譬喻所不能及！何以故？是善男子、善女人取相得法，行十善道，四禅、四无量心、四无色定、五神通；取相得法，供养须陀洹，恭敬尊重赞叹，衣服、饮食，卧具、医药，供给所须，乃至取相供养菩萨故。”<br>
      　　尔时，四天王天与二万诸天子，合掌礼佛，作是言：“世尊，菩萨摩诃萨最大回向，以方便力故，以无所得故，以无相法故，以无觉法故，诸善根回向阿耨多罗三藐三菩提。如是回向，不堕二法。”<br>
      　　尔时，释提桓因，亦与无数三十三天及余诸天子，持天华、缨络，捣香、泽香，天衣、幡盖，鼓天妓乐以供养佛，作是言：“世尊，菩萨摩诃萨最大回向，以方便力故，以无所得故，以无相法故，以无觉法故，诸善根回向阿耨多罗三藐三菩提。如是回向，不堕二法。”<br>
      　　须夜摩天王与千天子，珊兜率陀、化乐、他化自在诸天王，各与千天子俱，供养佛已，作是言：“世尊，菩萨摩诃萨最大回向，以方便力故，以无所得故，以无相法故，以无觉法故，诸善根回向阿耨多罗三藐三菩提。如是回向，不堕二法。”<br>
      　　尔时，诸梵天与无数百千亿那由他诸天，俱诣佛所，头面礼佛足，发大音声，作如是言：“未曾有也！世尊，菩萨摩诃萨，为般若波罗蜜所护，以方便力故，胜前善男子、善女人取相有所得者。”<br>
      　　光音天乃至阿迦尼吒天，与无数百千亿那由他诸天，俱诣佛所，头面礼佛足，发大音声，作如是言：“未曾有也！世尊，菩萨摩诃萨，为般若波罗蜜所护，以方便力故，胜前善男子、善女人取相有所得者。”<br>
      　　尔时，佛告四天王天，乃至阿迦尼吒诸天子：“若三千大千世界中所有众生，皆发阿耨多罗三藐三菩提心，是一切菩萨，念过去、未来、现在诸佛，及声闻、辟支佛诸善根，从初发意乃至法住，于其中间所有善根，并余一切众生所有善根，所谓布施、持戒、忍辱、精进、一心、智慧，檀波罗蜜乃至般若波罗蜜，戒众、定众、慧众、解脱众、解脱知见众，如是等诸余无量佛法，一切和合随喜；随喜已，回向阿耨多罗三藐三菩提，以取相有所得故。复有善男子、善女人，发阿耨多罗三藐三菩提心，念过去、未来、现在诸佛，及声闻、辟支佛，从初发意乃至法住，于其中间所有善根，并余一切众生所有善根，所谓布施、持戒、忍辱、精进、一心、智慧，檀波罗蜜，乃至无量诸佛法，一切和合称量，以无所得故，无二法故，无相法故，不著法故，无觉法故，是最上随喜，第一、最妙、无上、无与等随喜；随喜已，回向阿耨多罗三藐三菩提。是善男子、善女人功德，胜前善男子、善女人功德，百倍、千倍、百千亿倍，乃至算数譬喻所不能及！”<br>
      　　尔时，须菩提白佛言：“世尊，世尊所说善男子、善女人和合诸善根，称量随喜，回向最上、第一、最妙、无上、无与等。世尊，云何名随喜最上乃至无与等？”<br>
      　　佛言：“若善男子、善女人，于过去、未来、现在诸法，不取不舍，不念非不念，不得非不得。是诸法中，亦无有法生者灭者、若垢若净，诸法不增不减，不来不去，不合不散，不入不出。如过去、未来、现在诸法相，如如相、法性、法住、法位，我亦如是随喜；随喜已，回向阿耨多罗三藐三菩提，如是回向，最上、第一、最妙、无上、无与等！须菩提，是随喜法，比余随喜，百倍、千倍、百千亿倍，乃至算数譬喻所不能及！<br>
      　　“复次，须菩提，求佛道善男子、善女人，于过去、未来、现在诸佛，及声闻、辟支佛，从初发心乃至法住，于其中间所有善根，若布施乃至智慧，檀波罗蜜乃至无量诸佛法，及余一切众生所有善根，若欲随喜者，应如是随喜！作是念：‘布施与解脱等，戒、忍、精进、禅、智与解脱等。色与解脱等，受、想、行、识亦与解脱等。内空与解脱等，乃至无法有法空亦与解脱等。四念处与解脱等，乃至八圣道分亦与解脱等。佛十力与解脱等，乃至一切种智亦与解脱等。戒众、定众、慧众、解脱众，解脱知见众，亦与解脱等。随喜与解脱等，过去、未来、现在诸法与解脱等，十方诸佛与解脱等，诸佛回向与解脱等，诸佛与解脱等，诸佛灭度与解脱等，诸佛弟子声闻、辟支佛与解脱等，诸佛弟子灭度与解脱等，诸佛法相与解脱等，诸声闻、辟支佛法相与解脱等，一切诸法相，亦与解脱等。我以是诸善根相随喜功德，回向阿耨多罗三藐三菩提，亦与解脱等，不生不灭故。’须菩提，是名诸菩萨摩诃萨随喜功德，最上、第一、最妙、无上、无与等。须菩提，菩萨成就是随喜功德，当疾得阿耨多罗三藐三菩提。<br>
      　　“复次，须菩提，十方如恒河沙等诸佛及弟子，现在若有求佛道善男子、善女人，尽形寿供养是诸佛及弟子，一切所须，供养恭敬，尊重赞叹，衣服、饮食，卧具、医药；是诸佛灭度后，昼夜勤修，供养恭敬，尊重赞叹，华香乃至幡盖妓乐，以取相有所得故；持戒、忍辱、精进、禅定、修智慧，以取相有所得故。复有善男子、善女人，发意求阿耨多罗三藐三菩提，行檀波罗蜜、尸罗波罗蜜、羼提波罗蜜、毗梨耶波罗蜜、禅波罗蜜、般若波罗蜜时，以不取相无所得法方便力，诸善根回向阿耨多罗三藐三菩提，是福德最上、第一、最妙、无上、无与等，胜前福德百倍、千倍、百千亿倍，乃至算数譬喻所不能及！如是，须菩提，菩萨摩诃萨行檀波罗蜜时，尸罗波罗蜜、羼提波罗蜜、毗梨耶波罗蜜、禅波罗蜜、般若波罗蜜时，以方便力故，诸善根应回向阿耨多罗三藐三菩提，以不取相无所得法故。”　　<br>
      　　【论】释曰：菩萨应作是念：从色乃至常舍行诸法，不系三界，故三世不摄。诸佛及弟子并诸功德，随喜心、回向处、所用回向法、回向者亦如是，是名正回向。尔时，菩萨作是念：若色出三界，三世不摄，不可以取相有所得回向。何以故？是色出三界者，即是色实相，初、后生相不可得，如破生品中说。若法无生，即是无所有，无所有回向心，云何回向无所有菩提心？色、受、想、行、识，乃至常舍行亦如是。是名无杂毒回向，所谓无相无得回向。杂毒者，所谓诸佛不赞叹，不能具足六波罗蜜等，乃至不能得阿耨多罗三藐三菩提。<br>
      　　复次，菩萨应作是念：如十方三世诸佛所知，应如是生心、如是念、如是观、如是回向，是功德直至无上道，我亦如是随喜回向。是菩萨必得实随喜，回向不虚，如先说因缘。是略说诸回向品（菩萨礼佛有三品：一者、悔过品，二者、随喜回向品，三者、劝请诸佛品），广说则无量无边。<br>
      　　善哉！善哉！汝作佛事者，佛初发心，誓度一切众生。须菩提虽是阿罗汉，而能助佛说法，开菩萨道，是故赞言：善哉！善哉！<br>
      　　复次，佛自说因缘：为诸菩萨说所应回向法，用无相故者，以无相智慧，和合回向福德相者，与上相违，名为无相。无相有三种：假名相，法相，无相相。假名相者，如车、如屋，如林、如军，如众生诸法和合中，更有是名。无明力故，取是假名相，起诸烦恼业。法相者，五众、十二入、十八界等诸法。肉眼观故有，以慧眼观则无，是故法亦虚诳妄语，应舍离法相。离是二相，余但有无相相。有人取是无相相，随逐取相，还生结使，是故亦不应取无相相。离三种相，故名无相。若无有相，是中无所得，无得故无出；若法无得无出，即是无垢无净；若法无垢无净，即是无法性；若法无性，即是自相空；若法自相空，即是法常自性空；若法常自性空，即同法性、如、实际。用如是法和合，随喜福德回向，故赞言：善哉！善哉！复有善哉因缘，所谓随喜福德，大利益众生，有大果报。何者是大利益？所谓佛语须菩提，若三千大千世界众生，行十善乃至五通。<br>
      　　问曰：欲界中二处天及梵天王，何以与多天俱，余四天何以少？<br>
      　　答曰：是二天依止地，近佛故，又五欲不如上天；佛生时、苦行时、降魔时、得道时、转法轮时，常来供养佛，是故多。余四处天，宫殿在虚空中，不属地，五欲妙，染著深故，不能多来。<br>
      　　又兜率天虽利根乐法，而其天上常有补处菩萨说法，是故不来。梵天虽远，离欲故乐法情深，佛为法王，是故多来。复次，梵天王为色界主，请佛初转法轮，是故应与多众俱来。余色界天，尽名梵天。<br>
      　　问曰：先种种因缘说正回向，正回向即是最上，今何以更问？<br>
      　　答曰：上处处广说，今略说。所谓三世十方一切法，决定心知，于是法中无生者灭者等，一切法不可得、不可念。不得不念故，不取不舍，入诸法实相中。作是念：如诸法实相，我亦如是以随喜福德回向，不分别诸法，不坏法性，是名最上回向。何以故？果报常无尽故。<br>
      　　问曰：六波罗蜜等诸法各各相，若色相、若无色相等。解脱有二种：有为解脱、无为解脱。云何皆与解脱等？<br>
      　　答曰：我先已说，凡夫人以肉眼，六识颠倒观故见异；若以慧眼，观诸法皆虚妄，唯涅槃为实。是有为解脱，属无为，随无为故名解脱。如实得道者名道人，今未得道者，衣服法则随得道者，故亦名道人。如无余涅槃，不生不灭，不入不出，不垢不净，非有非无，非常非无常，常寂灭相，心识观灭，语言道断，非法非非法等相。用无所有相故，慧眼观一切法，亦如是相，是名六波罗蜜等与解脱等。是故佛法中，说解脱为贵，上智慧贵解脱。佛是中分别说：若人无量阿僧祇劫，行六波罗蜜，用有所得法，种种修习善根；一人用无所得法，但以心随喜，念他功德，回向无上道。是人百千万分不及其一。何以故？先福德有量，是福德无量；先福德有尽，今福德无尽；先福德杂毒，今福德无毒；先福德随生死，今福德随涅槃；先福德不定，或作佛、或退，今福德定到，必疾作佛。有如是等差别。是故四种人：若凡夫人求世间乐，若声闻、辟支佛人求涅槃乐，若诸菩萨摩诃萨求佛乐。应如是随喜生福德，回向阿耨多罗三藐三菩提，如此品中说。</p>
<div class="jwbt-box"><div class="jwbt"><a name=j1163-04-3><a href="1163-04.htm#MENU-top">大智度论卷第六十二</div></a></a>
<div class="jwbtbm"><a name=j1163-04-4><a href="1163-04.htm#MENU-top">释照明品第四十</div></div></a></a>
<p>　　【经】尔时，慧命舍利弗白佛言：“世尊，是般若波罗蜜！”<br>
      　　佛言：“是般若波罗蜜。”<br>
      　　“世尊，般若波罗蜜能照一切法，毕竟净故。世尊，应礼般若波罗蜜。世尊，般若波罗蜜，不著三界。世尊，般若波罗蜜除诸闇暝，一切烦恼诸见除故。世尊，般若波罗蜜，一切助道法中最上。世尊，般若波罗蜜安隐，能断一切怖畏苦恼故。世尊，般若波罗蜜能与光明，五眼庄严故。世尊，般若波罗蜜，能示导堕邪见众生离二边故。世尊，般若波罗蜜是一切种智，一切烦恼及习断故。世尊，般若波罗蜜诸菩萨摩诃萨母，能生诸佛法故。世尊，般若波罗蜜不生不灭，自相空故。世尊，般若波罗蜜远离生死，非常非灭故。世尊，般若波罗蜜无救者作护，施一切珍宝故。世尊，般若波罗蜜具足力，无能破坏故。世尊，般若波罗蜜能转三转十二行法轮，一切诸法不转不还故。世尊，般若波罗蜜能示诸法性，无法有法空故。世尊，应云何供养般若波罗蜜？”<br>
      　　佛言：“当如供养世尊。礼般若波罗蜜，当如礼世尊。何以故？世尊不异般若波罗蜜，般若波罗蜜不异世尊；世尊即是般若波罗蜜，般若波罗蜜即是世尊。是般若波罗蜜中，出生诸佛、菩萨，辟支佛、阿罗汉，阿那含、斯陀含、须陀洹。般若波罗蜜中，生十善道、四禅、四无量心、四无色定、五神通，内空乃至无法有法空，四念处乃至八圣道分。是般若波罗蜜中，生佛十力、十八不共法、大慈大悲、一切种智。”<br>
      　　尔时，释提桓因心念：“何因缘故舍利弗问是事？”念已，语舍利弗：“何因缘故问是事？”<br>
      　　舍利弗语释提桓因言：“憍尸迦，诸菩萨摩诃萨，为般若波罗蜜守护，以沤和拘舍罗力故，于过去、未来、现在诸佛，从初发心乃至法住，于其中间所作善根，一切和合随喜，回向阿耨多罗三藐三菩提。以是因缘故，我问是事。憍尸迦，菩萨摩诃萨般若波罗蜜，胜檀波罗蜜、尸罗、羼提、毗梨耶、禅波罗蜜。譬如生盲人，若百、若千、若百千而无前导，不能趣道入城。憍尸迦，五波罗蜜亦如是，离般若波罗蜜，如盲无导，不能趣道，不能得一切种智。憍尸迦，若五波罗蜜得般若波罗蜜将导，是时五波罗蜜名为有眼，般若波罗蜜将导，得波罗蜜名字。”<br>
      　　释提桓因语舍利弗：“如汝所言，般若波罗蜜将导五波罗蜜，故得波罗蜜名字。舍利弗，若无檀波罗蜜，五波罗蜜不得波罗蜜名字；若无尸罗波罗蜜、羼提波罗蜜、毗梨耶波罗蜜、禅波罗蜜，五波罗蜜不得波罗蜜名字。若尔者，何以故独赞般若波罗蜜？”<br>
      　　舍利弗言：“如是，如是。憍尸迦，无檀波罗蜜，五波罗蜜不得波罗蜜名字；无尸罗波罗蜜、羼提波罗蜜、毗梨耶波罗蜜、禅波罗蜜，五波罗蜜不得波罗蜜名字。但菩萨摩诃萨住般若波罗蜜中，能具足檀波罗蜜、尸罗波罗蜜、羼提波罗蜜、毗梨耶波罗蜜、禅波罗蜜。以是故，憍尸迦，般若波罗蜜于五波罗蜜中，最上、第一、最妙、无上、无与等。”<br>
      　　舍利弗白佛言：“世尊，云何应生般若波罗蜜？”<br>
      　　佛告舍利弗：“色不生故，般若波罗蜜生；受、想、行、识不生故，般若波罗蜜生；檀波罗蜜不生故，般若波罗蜜生；乃至禅波罗蜜不生故，般若波罗蜜生；内空乃至无法有法空，四念处乃至八圣道分，佛十力乃至一切智、一切种智不生故，般若波罗蜜生。如是诸法不生故，般若波罗蜜应生。”<br>
      　　舍利弗言：“世尊，云何色不生故，般若波罗蜜生？乃至一切诸法不生故，般若波罗蜜应生？”<br>
      　　佛言：“色不起不生、不得不失故，乃至一切诸法不起不生、不得不失故，般若波罗蜜生。”<br>
      　　舍利弗白佛言：“如是生般若波罗蜜，与何等法合？”<br>
      　　佛言：“无所合，以是故得名般若波罗蜜。”<br>
      　　“世尊，不合何等法？”<br>
      　　佛言：“不与不善法合，不与善法合；不与世间法合，不与出世间法合；不与有漏法合，不与无漏法合；不与有罪法合，不与无罪法合；不与有为法合，不与无为法合。何以故？般若波罗蜜，不为得诸法故生，以是故于诸法无所合。”<br>
      　　尔时，释提桓因白佛言：“世尊，是般若波罗蜜，亦不合萨婆若？”<br>
      　　佛言：“如是，憍尸迦，般若波罗蜜，亦不合萨婆若，亦不得。”<br>
      　　释提桓因言：“世尊，云何般若波罗蜜，亦不合萨婆若，亦不得？”<br>
      　　佛言：“般若波罗蜜，不如名字，不如相，不如起作法合。”<br>
      　　释提桓因言：“今云何合？”<br>
      　　佛言：“若菩萨摩诃萨，如不取、不受、不住、不著、不断，如是合，亦无所合。如是，憍尸迦，般若波罗蜜，一切法合，亦无所合。”<br>
      　　尔时，释提桓因白佛言：“未曾有也！世尊，是般若波罗蜜，为一切法不起不生、不得不失故生。”<br>
      　　须菩提白佛言：“世尊，若菩萨摩诃萨行般若波罗蜜时，作是念：‘般若波罗蜜，若一切法合、若不合。’是菩萨摩诃萨则舍般若波罗蜜，远离般若波罗蜜。”<br>
      　　佛告须菩提：“复有因缘，菩萨摩诃萨，舍般若波罗蜜，远离般若波罗蜜。若菩萨摩诃萨作是念：‘是般若波罗蜜无所有，空虚不坚固。’是菩萨摩诃萨，则舍般若波罗蜜，远离般若波罗蜜。须菩提，以是因缘故，舍离般若波罗蜜。”<br>
      　　须菩提白佛言：“世尊，信般若波罗蜜，为不信何法？”<br>
      　　佛告须菩提：“信般若波罗蜜，则不信色，不信受、想、行、识；不信眼乃至意；不信色乃至法；不信眼界乃至意识界；不信檀波罗蜜、尸罗波罗蜜、羼提波罗蜜、毗梨耶波罗蜜、禅波罗蜜；不信内空，乃至无法有法空；不信四念处，乃至八圣道分；不信佛十力，乃至十八不共法；不信须陀洹果、斯陀含果、阿那含果、阿罗汉果、辟支佛道；不信菩萨道；不信阿耨多罗三藐三菩提，乃至一切种智。”<br>
      　　须菩提白佛言：“世尊，云何信般若波罗蜜时，不信色乃至一切种智？”<br>
      　　佛告须菩提：“色不可得故，信般若波罗蜜，不信色；乃至一切种智不可得故，信般若波罗蜜，不信一切种智。以是故，须菩提，信般若波罗蜜时，不信色乃至不信一切种智。”　　<br>
      　　【论】释曰：上佛与弥勒、须菩提、释提桓因，共说随喜义。舍利弗虽默然，听闻是般若波罗蜜随喜义甚深，无量无边，大利益众生；虽漏尽寂灭，发欢喜心，从座起合掌，白佛言：能作随喜，断诸戏论，利益无量众生，令入佛道者，是般若波罗蜜。佛可其语，故言是。<br>
      　　般若波罗蜜中，说诸法实相；诸法实相中，无戏论垢浊，故名毕竟清净；毕竟清净故，能遍照一切五种法藏，所谓过去、未来、现在、无为及不可说。是故舍利弗言：世尊，般若波罗蜜能照一切法，毕竟净故。般若波罗蜜能守护菩萨，救诸苦恼，能满所愿。如梵天王守护三千大千世界，故众生皆礼。三界中三毒泥所不污，故言不著三界。破一切爱等百八烦恼、我见等六十二见，故言破无明黑闇。诸法中智慧最上，一切智慧中般若波罗蜜为上；以智慧为本，分别四念处等三十七品，是故言一切助道法中最上。能断生、老、病、死等诸怖畏苦恼，故言安隐。是般若波罗蜜中摄五眼，故言能与光明。离有边、无边等诸二边，故言能示正道。菩萨住金刚三昧，断一切烦恼微习，令无遗余，得无碍解脱，故言一切种智。<br>
      　　复次，知一切法总相、别相，一切种智因缘，故名一切种智。能生十方三世无量诸佛法故，言诸菩萨母。一切法中各各自相空故，言不生不灭。断、常是诸见本，诸见是诸结使本，诸结使是一切生死中苦本，是故言远离生死。能令众生信三宝等诸善法宝，得诸善法宝故，得世间、出世间乐，能令众生得二种乐故，言无救者作护。是般若波罗蜜相，乃至十方诸佛所不能坏。所以者何？毕竟不可得故，何况余人！故言具足波罗蜜。是般若波罗蜜中，无自性故，说诸法不转生死中，不还入涅槃。不生故不转，不灭故不还，故言能转三转十二行法轮。三转十二行法轮义，如先说。一切法有二分：若有、若无。是般若中，有亦不应取，无亦不应取，离是有、无，即是诸法性，是故言能示诸法性。如是等无量因缘，赞叹般若，后当广说。<br>
      　　是般若波罗蜜，是无相相。有人心未纯熟，求其定相不能得，便生慢心。是故舍利弗问：应云何供养？佛教言：当如供养佛。以人从久远已来，深著众生相，于贵法情薄，是故言如供养世尊。智者观之，佛与般若等无异。所以者何？般若修集，即变为一切智。此中佛自说因缘：是般若波罗蜜中，出生贤圣等，出生十善道等，世间、出世间法，乃至一切种智。尔时，帝释作是念者，帝释意：以舍利弗漏尽离欲人，如似著法人赞叹般若。今舍利弗自说因缘，菩萨为般若守护故，以方便力，能随喜福德回向，而不破般若波罗蜜相，是事希有故，尊敬般若波罗蜜，是故问佛云何供养。<br>
      　　复次，憍尸迦，般若波罗蜜自力势故，胜五波罗蜜。<br>
      　　问曰：五波罗蜜，应以五盲人作喻，何以乃说百千？<br>
      　　答曰：此中说其力势，不论多少。复次，若言导五不足为贵，故说百千。复次，波罗蜜亦多，如贤劫三昧中，有八万四千种波罗蜜，广说则无量。<br>
      　　问曰：檀波罗蜜亦有眼。所以者何？信有罪福，破邪见等无明，故能布施，何以故喻无眼？<br>
      　　答曰：布施中智慧是客来，非正体。譬如四大常和合，不得相离，诸波罗蜜和合亦如是。不能趣道，道者菩萨十地道，城者一切种智等诸佛法。复次，道者八圣道分，城者涅槃。如盲人虽有手足力，不能得随意有所至，得有眼人示导，则随意所往，皆能成办。五波罗蜜，虽各各有事能，不得般若示导，尚不得二乘，何况无上道？五波罗蜜，得般若波罗蜜将导，故得波罗蜜名字，至成佛道。帝释问：汝自说诸波罗蜜和合，互相佐助，如四大不得相离。如是者，般若波罗蜜亦待五法，何以独说以般若故，五法得波罗蜜名字？答曰：虽六事和合，互相佐助相，般若波罗蜜力大，故五法因得波罗蜜名字。譬如合散，虽众药各各有力，石势大故，名为石散。又如大军摧敌，虽各各有力，主将力大故，主得名字。<br>
      　　舍利弗已问供养般若事，今问行者云何生般若波罗蜜？佛答：若行者观色等诸法不生相，是则生般若波罗蜜。舍利弗复问：云何观色等不生故，般若波罗蜜生？答曰：色等因缘和合起，行者知色虚妄不令起，不起故不生，不生故不得，不得故不失。尔时，舍利弗问意：般若无生缘处，行者亦无生，如是般若与何法合？终归何处住？得何果报？答曰：般若波罗蜜无生相，故无所合。若般若波罗蜜有法合者，若善、若不善等，是不名般若波罗蜜。今无所合，故入般若波罗蜜数中。<br>
      　　问曰：若尔者，帝释已知一切法不合，何以独问萨婆若不合？<br>
      　　答曰：帝释贵重深著是般若，于萨婆若爱未断，故言乃至萨婆若亦不合耶？佛答：般若波罗蜜，萨婆若亦不合，一切法毕竟无生故。此中佛破断灭邪见，故说合；般若波罗蜜，不如凡夫人取相著名，作起有为法合，如佛心合。<br>
      　　问曰：云何如佛心合？<br>
      　　答曰：一切相虚诳，故不取相；一切法中有无常等过咎，故不受；吾我心缚著世间皆动相，故不住；能生种种苦恼，后变异，故不著；一切世间颠倒，颠倒果报不实，如幻如梦，无所灭，故不断。是故佛不著法，不生高心，入毕竟空善相中，深入大悲，以救众生，菩萨应如佛心合。帝释欢喜，赞言：希有！是般若波罗蜜，不破坏诸法，不生不得不失故，而能成就菩萨，令得至佛。<br>
      　　须菩提言：若菩萨用有所得，如是分别一切智等，一切法若合若不合，是菩萨则失般若波罗蜜。佛然可其言，如是更有因缘，菩萨若取汝所说，一切法无合不合，取是空相，言般若空无所有不牢固，是亦失般若波罗蜜。须菩提知般若波罗蜜不可得相，是故问若信般若波罗蜜，信何法？般若波罗蜜空亦不可得，为决定心信于何法？佛言：色等一切法不可信。何以故？色等一切法自性不可得，故不可信。</p>
      <p>　　【经】须菩提白佛言：“世尊，是般若波罗蜜，名为摩诃波罗蜜！”<br>
      　　“须菩提，何因缘故，是般若波罗蜜，名为摩诃波罗蜜？”<br>
      　　须菩提言：“世尊，是般若波罗蜜，不作色大，不作色小，受、想、行、识不作大，不作小；眼乃至意，色乃至法，眼识界乃至意识界，不作大，不作小；檀波罗蜜乃至禅波罗蜜，不作大，不作小；内空乃至无法有法空，不作大，不作小；四念处乃至阿耨多罗三藐三菩提，不作大，不作小；诸佛法不作大，不作小；诸佛不作大，不作小。是般若波罗蜜，不作色合，不作色散，受、想、行、识不作合，不作散；乃至诸佛不作合，不作散。不作色无量，不作色非无量；乃至诸佛不作无量，亦不作非无量。不作色广，不作色狭；乃至诸佛不作广，不作狭。不作色有力，不作色无力；乃至诸佛不作有力，不作无力。世尊，以是因缘故，是般若波罗蜜，名摩诃波罗蜜。<br>
      　　“世尊，若新发意菩萨摩诃萨，若不远离般若波罗蜜，不远离禅波罗蜜，不远离毗梨耶波罗蜜，不远离羼提波罗蜜，不远离尸罗波罗蜜，不远离檀波罗蜜，如是念：是般若波罗蜜，不作色大，不作色小，乃至诸佛不作大，不作小；色不作合，不作散；不作色无量，不作色非无量；不作色有力，不作色无力；乃至诸佛不作有力，不作无力。世尊，菩萨摩诃萨若如是知，是为不行般若波罗蜜。何以故？是非般若波罗蜜相，所谓作色大小，乃至诸佛作大小；色有力无力，乃至诸佛有力无力。世尊，是菩萨摩诃萨用有所得故，有大过失！所谓行般若波罗蜜时，作色大，作色小，乃至诸佛作有力，作无力。何以故？有所得相者，无阿耨多罗三藐三菩提。所以者何？众生不生故，般若波罗蜜亦应不生；色不生故，般若波罗蜜不生；乃至佛不生故，般若波罗蜜不生。众生性无故，般若波罗蜜性无；色性无故，般若波罗蜜性无；乃至佛性无故，般若波罗蜜性无。众生非法故，般若波罗蜜非法；色非法故，般若波罗蜜非法；乃至佛非法故，般若波罗蜜非法。众生空故，般若波罗蜜空；色空故，般若波罗蜜空；乃至佛空故，般若波罗蜜空。众生离故，般若波罗蜜离；色离故，般若波罗蜜离；乃至佛离故，般若波罗蜜离。众生无有故，般若波罗蜜无有；色无有故，般若波罗蜜无有；乃至佛无有故，般若波罗蜜无有。众生不可思议故，般若波罗蜜不可思议；色不可思议故，般若波罗蜜不可思议；乃至佛不可思议故，般若波罗蜜不可思议。众生不灭故，般若波罗蜜不灭；色不灭故，般若波罗蜜不灭；乃至佛不灭故，般若波罗蜜不灭。众生不可知故，般若波罗蜜不可知；色不可知故，般若波罗蜜不可知；乃至佛不可知故，般若波罗蜜不可知。众生力不成就故，般若波罗蜜力不成就；色力不成就故，般若波罗蜜力不成就；乃至佛力不成就故，般若波罗蜜力不成就。世尊，以是因缘故，诸菩萨摩诃萨般若波罗蜜，名为摩诃波罗蜜。”　　<br>
      　　【论】释曰：须菩提闻佛所说，疑心开解，赞叹般若波罗蜜言：是般若名为摩诃波罗蜜。佛反问须菩提：于汝意云何？何以故名为大波罗蜜？须菩提答：色等诸法不作大、不作小故。凡夫人心，于诸法中随意作大、小。如人急时，其心缩小；安隐富乐时，心则宽大。又如八背舍中，随心故外色或大或小。又如凡夫人于眼见色中，非色事亦言色；如指业、指量、指数、指一异等法合为色，是名色作大。有人眼见色，可见处名色，不可见处不名色。有人言：“粗色虚诳非真色，但微尘常故是真色。微尘和合时，假名为色。”是名色作小。如是等因缘，凡夫人于色，或作大，或作小，随忆想分别故，破诸法性。般若波罗蜜，随色性如实观，不作大小。不合不散者，般若波罗蜜，不说微尘色和合更有色生，但有假名，无有定相色，是故无合无散。色无边故无量，无处不有色，无时不有色，故无有量。色是作法，般若波罗蜜中，不以微尘合故有粗色；不以粗色散故还归微尘，是故言不合不散。起法有分别筹量多少，不得言不合不散无量。如凡人空故说无量，实故说有量，般若波罗蜜远离空、实故，言非量非无量。凡夫人随心忆念得解，故于色作广作狭，般若波罗蜜观实法相，不随心故，非广非狭。凡夫人不知和合因缘生诸法，故言色有力，如合众缕以为绳，不知者谓绳有力；又如墙崩杀人，言墙有力；若各各分散，则无有力。般若波罗蜜，知和合相，不说一法有力，不说言无力，是故名摩诃波罗蜜。<br>
      　　复有大因缘，若菩萨不远离六波罗蜜，色等诸法不作大、不作小，但行般若波罗蜜，则心散乱不调顺，多生疑悔邪见，失般若波罗蜜相。若与五波罗蜜和合行，则调柔不错，能成办众事。譬如八圣道分，正见是道，若无七事佐助，则不能办事，亦不名正见。是故佛说一切诸善法，皆从因缘和合共生，无有一法独自生者。是故和合时各各有力，但力有大小，是名行般若波罗蜜。若菩萨离五波罗蜜，行般若波罗蜜，分别色等诸法若大若小等。是人即堕用有所得，堕有边中。若于色等诸法，无所分别若大若小；离五波罗蜜，著是不大不小等空相！先分别诸法大小，有所得为失；今著不大不小等空相，亦是失。所以者何？此中须菩提说因缘：有所得相者，乃至无阿耨多罗三藐三菩提。所以者何？阿耨多罗三藐三菩提，寂灭相，无所得相，毕竟清净相。有所得相者，生诸戏论诤竞。一切法无生无灭，无所得相。如我、众生，十方求索不可得，但有假名，实不生。众生不生故，般若波罗蜜亦如众生相，破吾我颠倒，故不生不灭。如色等诸法，生相不可得故不生。二法摄一切法：若众生、若法。此二法因缘和合生，但有假名，无有定性；若法无定性，此法即是无生。是二法无生故，当知色等诸法亦无生。众生法无性，无所有，空，离，不可思议，不灭，不可知，亦如是。众生力不成就故，般若波罗蜜力不成就者，先说一切法从因缘和合生，各各无自力。般若波罗蜜，知诸法各各无自力，故无自性，无自性故空。般若波罗蜜从诸法生，故无自力，无自力故，亦同诸法毕竟空。是故说众生及法，力不成就故，般若波罗蜜力亦不成就。<br>
      　　问曰：先说色等诸法不作有力，不作无力，今何以更说众生及色等诸法，力不成就故，般若波罗蜜力亦不成就？<br>
      　　答曰：上说般若观诸法，不作有力，不作无力。听者谓般若波罗蜜，能作是观，即有大力，是故此中说众生色等力不成就故，般若波罗蜜力亦不成就。如是等种种因缘故，名摩诃波罗蜜。</p>
<div class="jwbt-box"><div class="jwbtbm"><a name=j1163-04-5><a href="1163-04.htm#MENU-top">释信毁品第四十一之上</div></div></a></a>
<p>　　【经】尔时，慧命舍利弗白佛言：“世尊，有菩萨摩诃萨，信解是般若波罗蜜者，从何处终，来生是间？发阿耨多罗三藐三菩提心来为几时？为供养几佛？行檀波罗蜜、尸罗波罗蜜、羼提波罗蜜、毗梨耶波罗蜜、禅波罗蜜、般若波罗蜜来几时，能随顺解深般若波罗蜜义？”<br>
      　　佛告舍利弗：“是菩萨摩诃萨供养十方诸佛，来生是间。是菩萨发阿耨多罗三藐三菩提心来，无量无边阿僧祇百千万亿劫。是菩萨摩诃萨，从初发心，常行檀波罗蜜、尸罗波罗蜜、羼提波罗蜜、毗梨耶波罗蜜、禅波罗蜜、般若波罗蜜，供养无量无边不可思议阿僧祇诸佛，来生是间。舍利弗，是菩萨摩诃萨，若见若闻般若波罗蜜，作是念：‘我见佛，从佛闻。’舍利弗，是菩萨摩诃萨，能随顺解深般若波罗蜜义，以无相、无二、无所得故。”<br>
      　　须菩提白佛言：“世尊，是般若波罗蜜，可闻可见耶？”<br>
      　　佛告须菩提：“是般若波罗蜜，无有闻者，无有见者；般若波罗蜜无闻无见，诸法钝故。禅波罗蜜、毗梨耶波罗蜜、羼提波罗蜜、尸罗波罗蜜、檀波罗蜜无闻无见，诸法钝故。内空无闻无见，诸法钝故；乃至无法有法空无闻无见，诸法钝故。四念处无闻无见，诸法钝故；乃至八圣道分无闻无见，诸法钝故。佛十力乃至十八不共法，无闻无见，诸法钝故。须菩提，佛及佛道，无闻无见，诸法钝故。”<br>
      　　须菩提白佛言：“世尊，是菩萨几时行佛道，能习行如是深般若波罗蜜？”<br>
      　　佛告须菩提：“是中应分别说。须菩提，有菩萨摩诃萨，初发意习行深般若波罗蜜、禅波罗蜜、毗梨耶波罗蜜、羼提波罗蜜、尸罗波罗蜜、檀波罗蜜，以方便力故，于诸法无所破坏，不见诸法无利益者；亦终不远离行六波罗蜜，亦不远离诸佛；从一佛世界至一佛世界，若欲以善根力供养诸佛，随意即得；终不生母人腹中，终不离诸神通，终不生诸烦恼及声闻、辟支佛心；从一佛世界至一佛世界，成就众生，净佛世界。须菩提，如是等诸菩萨摩诃萨，能习行深般若波罗蜜。<br>
      　　“须菩提，有菩萨摩诃萨，多见诸佛若无量百千万亿，从诸佛所，行布施、持戒、忍辱、精进、一心、智慧，皆以有所得故。是菩萨闻说深般若波罗蜜时，便从众中起去，不恭敬深般若波罗蜜及诸佛。是菩萨今在此众中坐，闻是甚深般若波罗蜜，不乐便舍去。何以故？是善男子、善女人等，先世闻深般若波罗蜜时，弃舍去；今世闻深般若波罗蜜，亦弃舍去，身心不和。是人种愚痴因缘业，种是愚痴因缘罪故，闻说深般若波罗蜜毁訾；毁訾般若波罗蜜故，毁訾过去、未来、现在诸佛一切智、一切种智。是人毁訾三世诸佛一切智故，起破法业；破法业因缘集故，无量百千万亿岁堕大地狱中。是破法人辈，从一大地狱至一大地狱；若火劫起时，至他方大地狱中生，在彼间从一大地狱至一大地狱；彼间若火劫起时，复至他方大地狱中生，在彼间从一大地狱至一大地狱，如是遍十方：彼间若火劫起故，从彼死，破法业因缘未尽故，还来是间大地狱中生，此间亦从一大地狱至一大地狱，受无量苦；此间火劫起故，复至十方他世界生。畜生中，受破法罪业苦，如地狱中说。重罪渐薄，或得人身，生生盲人家，生旃陀罗家，生除厕、担死人种种下贱家，若无眼、若一眼、若眼瞎，无舌、无耳、无手，所生处无佛、无法、无佛弟子处。何以故？种破法业，积集厚重具足故，受是果报。”<br>
      　　尔时，舍利弗白佛言：“世尊，五逆罪，与破法罪相似耶？”<br>
      　　佛告舍利弗：“不应言相似。所以者何？若有人听说是甚深般若波罗蜜时，毁訾不信，作是言：‘不应学是法，是非法，非善非佛教，诸佛不说是语。’是人自毁訾般若波罗蜜，亦教他人毁訾般若波罗蜜；自坏其身，亦坏他人身；自饮毒杀身，亦饮他人毒；自失其身，亦失他人身；自不知不信，毁訾深般若波罗蜜，亦教他人令不信不知。舍利弗，如是人，我不听闻其名字，何况眼见？何以故？当知是人名为污法人，为堕衰浊黑性。如是人，若有听其言，信用其语，亦受如是苦。舍利弗，若人破般若波罗蜜，当知是名为破法人。”<br>
      　　舍利弗白佛言：“世尊，世尊说破法之人所受重罪，不说是人所受身体大小！”<br>
      　　佛告舍利弗：“不须说是人受身大小。何以故？是破法人若闻所受身大小，便当吐热血，若死、若近死苦。是破法人，闻如是身有如是重罪，是人便大愁忧，如箭入心，渐渐干枯，作是念：‘破法罪故，得如是大丑身，受如是无量苦。’以是故，佛不听舍利弗问是人所受身体大小。”<br>
      　　舍利弗白佛言：“愿佛说之，为未来世作明戒！令知破法业积集故，得如是大丑身，受如是苦。”<br>
      　　佛告舍利弗：“后世人若闻是破法业积集厚重具足，受大地狱中久久无量苦，闻是久久无量时苦，足为未来世作明戒！”<br>
      　　舍利弗白佛言：“世尊，若白性善男子、善女人，闻是法足作依止，宁失身命，终不破法。自念：‘我若破法，当受如是苦！’”　　<br>
      　　【论】释曰：舍利弗闻般若波罗蜜甚深微妙，闻者尚难，何况能行？是故言，信解般若者，是为希有！是故问世尊：若信解般若者，是人于何处终，来生是间？舍利弗作是念：是人应从好世界终，来生是间；是人不应新发意，不应少供养佛，不应少行六波罗蜜，必是大德人，未圣而能知圣法故。是故问发意几时，供养几佛，行六波罗蜜几时。能随顺解深般若义者，是菩萨于诸法不取相，不著空，行空行，和合五波罗蜜，行般若波罗蜜，用大慈悲心，为一切众生行般若波罗蜜故。十方诸佛清净世界中终，来生是间者，为度有缘众生，又与释迦文尼佛共因缘故。虽有此间死、此间生者，但以从他方佛所来者贵故。发心来无量阿僧祇劫，诸福德力集厚故，能信解随顺深义。有人虽无量阿僧祇劫发心久，不行功德者，是故说从发心来，常行六波罗蜜。常行六波罗蜜福德故，能得见、能得供养无量无边阿僧祇佛。是菩萨成就上四因缘故，得无量无边福德智慧。是福德因缘故，诸烦恼薄，心柔软，菩萨信慧等诸根利，转增得力故，深入般若波罗蜜，污厌世间事。若见般若经卷，即时心生如见佛；若披卷寻义，即时心生，如从佛闻。信力、慧力成就故，随顺解深般若义，所谓一切无相故，出十二入、二法不二法中，心无所著故，名无所得。略说三相，是顺解般若波罗蜜义。<br>
      　　须菩提闻见经卷如见佛，读经文如从佛闻，如似有著，是故问：般若可见可闻耶？须菩提意：以般若波罗蜜毕竟空，天眼、天耳犹不能见闻，何况肉眼、肉耳？出世间慧眼亦不得见，何况世间眼？佛顺其意答：般若波罗蜜不可得见闻。此中说因缘：诸法入般若波罗蜜中，皆一相无相，是中无分别闻者、见者及可闻、可见。三界凡夫人作分别；是眼、是色，是耳、是声；六情是利，六尘是钝；色等诸法是钝，慧等是利。诸法入般若波罗蜜中，如百川归海，皆为一味，是故说般若波罗蜜，不可见、不可闻，以诸法钝故。从檀波罗蜜乃至佛道，须陀洹乃至佛，亦如是。复次，众生离法，不能闻，不能见，法离众生，亦不能闻，不能见。<br>
      　　问曰：上已问菩萨发意几时，供养几佛，能顺解深义，今何以更问？<br>
      　　答曰：上佛说般若无闻无见，亦说见般若经卷如见佛，读般若如从佛闻。二相说是般若，亦言可见可闻，亦言不可见不可闻，是故还问佛：菩萨几时行，得是方便，能行有、能行无，行有不堕三界，行无不堕断灭，能随般若波罗蜜相行？佛答：有，此事不定，应当分别说。或有菩萨初发心，便能习行甚深六波罗蜜。习行者，一心信受常行。方便力故者，虽行六波罗蜜，起福德因缘，而心不著。诸法无所破坏者，是菩萨信力、智慧力大故，闻摩诃衍深法，即时信，闻声闻法亦信，闻外道在家、出家法亦不破坏，而于中出二种利：一者、分别是道、非道，舍非道，行是道；二者、一切法，入般若波罗蜜中，无是、无非，无破、无受。不见诸法无利益者，即是上说于中出利者。是福德具足故，终不远离六波罗蜜，乃至净佛世界，略说义。<br>
      　　有菩萨虽新发意，深信受是般若波罗蜜。有菩萨久发意，供养千万亿诸佛，用有所得行六波罗蜜，不信受是般若波罗蜜。此中佛自说因缘：是人于过去世，闻深般若波罗蜜，不信不受，从座起去；今佛为说，不信不受，破般若波罗蜜罪果报故，说是人不信不受业因缘故，即起愚痴业因缘；得愚痴业因缘故，疑悔恶邪，著心转增；著心转增故，于大众中，毁訾破坏般若波罗蜜。破坏般若波罗蜜故，破三世十方诸佛一切智；破三世十方诸佛一切智罪故，转身堕大地狱。大地狱者，阿鼻地狱，无量百千万亿阿僧祇岁，受忧愁、苦恼。忧愁是心苦，苦恼是身苦。从一大地狱至一大地狱者，如福德因缘故，上有六欲天；罪业因缘亦如是，下有八种大地狱。八种大地狱，各有十六小地狱，是中阿鼻最大。余须弥四天下，亦如是。是三千大千世界中，有百亿须弥山，有百亿阿鼻地狱，是故说从一阿鼻大地狱至一阿鼻大地狱，如人从会至会。又如入正位者，从天上来受人间乐，从人中还从天上受乐。若此间火劫起，其罪未尽，故转至他处十方世界大地狱中受罪，若彼间火劫起，复展转至他方。他方火劫起，复还生此间阿鼻地狱中，展转如前。是破般若波罗蜜罪小减，展转生勤苦畜生中；此间火劫起，复生他方世界畜生中，展转受苦；彼间火劫起，还来此间，复展转如前。罪转微轻，或得人身，生下贱家，所谓生生盲家，不欲见般若波罗蜜罪故。轻贱说法人，故生旃陀罗及除粪、担死人等下贱家。毁訾说法者故无舌，不欲闻故无耳，麾手非拨故无手。此人心虽爱佛，以愚痴无智故，毁灭佛母，破坏法藏；破坏法藏故，生无佛法众处。<br>
      　　问曰：何以不说生饿鬼中？<br>
      　　答曰：是破坏法者，多以二烦恼，所谓瞋恚、愚痴。悭贪发故堕饿鬼，此中无悭，故不说。<br>
      　　问曰：舍利弗何以言五逆罪与破法罪相似？<br>
      　　答曰：舍利弗是声闻人，常闻五逆罪最重，堕阿鼻地狱一劫受苦。声闻人不悉知供养般若，得大果报，又不知谤毁般若得大罪，故举五逆，对问相似不？答言不相似者，以相去悬远故。所以者何？此人毁谤般若者，自失大利，亦令他失；自远离般若，亦令他远离；自破坏善根，亦破他善根；自涂邪见毒，亦涂他邪见毒；自失其身，亦失他身；自不知故，著法爱故，自破亦令他破般若波罗蜜。如父母爱子，恩极一世，又以因缘故爱；是行般若波罗蜜菩萨，于无边世中，深心爱念众生。父母念子，无能以一眼与者；行般若波罗蜜者，于无边劫中，以头目髓脑，积过须弥，以施众生。出佛身血，杀阿罗汉，但坏肉身，不坏法身；坏僧是离眷属，赞五法不坏般若。是故五逆罪，不得似坏般若波罗蜜。<br>
      　　般若波罗蜜，能令人作佛，毁般若罪则无喻。是故破般若人，我不欲听闻其名字，何况眼见？是破般若人，或先世福德因缘，广学多闻，富贵威德，巧于谈语，诸魔官属，常随逐佐助故。未得阿鞞跋致菩萨，见其多人供养，多有出家在家弟子，是故若有赞其名者，不听闻之，何况亲附礼拜，受其教训？所以者何？菩萨欲增长善法，利益众生；是人欲破法，令众生堕大衰浊，二事相违故。衰浊者，如人著衰，虽好衣美食，常无色力；虽勤身作务，财产日耗。是人坏一切佛上法宝故，虽身口业善，持戒、布施、读经，善法终不增长；如浊水泥，不见面像，亦不中饮。是人不中亲近，若亲近者，则喜染著。是人破法故，邪见疑悔常扰乱心。先所闻法，深染爱著，不解般若波罗蜜相，故言般若波罗蜜无所有，空不坚固，无有罪福。如是浊乱蔽其心故，不能得见清净实法相。黑性者，佛法中善法名白，不善法名黑。是人常积集不善法，故成不善性。若有信受其语，其罪亦同。<br>
      　　问曰：舍利弗何以问是人受身大小，而佛不答？<br>
      　　答曰：舍利弗既闻受罪时节及处所，不闻其身大小，意欲闻佛说其大身。又如帝释身长十里，受乐遍满；故欲知受罪身大，受苦亦多。有二因缘故，佛不为说：一者、上已说其在二恶道中，久受苦恼，今复说其身大丑恶，人或不信，不信者当受久剧之苦故。二者、若信佛语，则大忧怖，忧怖故风发，吐热血死。若死等者，设令不死，身常干枯。若不信，后世受重罪，故佛不说。舍利弗白佛：今虽以二因缘故不说，愿怜愍未来世人故说。佛言：若有善根白性福德人，足作依止。白性者，与黑性相违。依止者，闻是受苦，更不敢作。若不信，虽说身大亦不信。若信，闻上受苦久远，足可信，三业中应摄身、口、意。</p>
<div class="jwbt-box"><div class="jwbt"><a name=j1163-04-6><a href="1163-04.htm#MENU-top">大智度论卷第六十三</div></a></a>
<div class="jwbtbm"><a name=j1163-04-7><a href="1163-04.htm#MENU-top">释信谤品第四十一之下</div></div></a></a>
<p>　　【经】尔时，须菩提白佛言：“世尊，善男子、善女人，应好摄身、口、意业，无受如是诸苦！或不见佛，或不闻法，或不亲近僧，或生无佛世界中，或生人中堕贫穷家，或人不信受其言！”<br>
      　　须菩提白佛言：“世尊，以积集口业故，有是破法重罪。”<br>
      　　佛告须菩提：“以积集口业故，有是破法重罪。须菩提，是愚痴人，在佛法中出家受戒，破深般若波罗蜜，毁訾不受。须菩提，若破般若波罗蜜，毁訾般若波罗蜜，则为破十方诸佛一切智；一切智破故，则为破佛宝，破佛宝故破法宝，破法宝故破僧宝；破三宝故，则破世间正见；破世间正见故，则破四念处，乃至破一切种智法；破一切种智法故，则得无量无边阿僧祇罪；得无量无边阿僧祇罪已，则受无量无边阿僧祇忧苦。”<br>
      　　须菩提白佛言：“世尊，是愚痴人，毁訾破坏深般若波罗蜜，有几因缘？”<br>
      　　佛告须菩提：“有四因缘，是愚痴人毁訾破是深般若波罗蜜。”<br>
      　　须菩提言：“世尊，何等四？”<br>
      　　“是愚痴人为魔所使故，欲毁訾破坏深般若波罗蜜，是名初因缘。是愚痴人不信深法，不信不解，心不得清净，是第二因缘故，是愚痴人欲毁訾破坏深般若波罗蜜。是愚痴人与恶知识相随，心没懈怠，坚著五受众，是第三因缘故，是愚痴人欲毁訾破坏深般若波罗蜜。是愚痴人多行瞋恚，自高轻人，是第四因缘故，是愚痴人毁訾破坏深般若波罗蜜。须菩提，以是四因缘故，愚痴人欲毁訾破坏深般若波罗蜜。”　　<br>
      　　【论】问曰：口业是破法，何以言摄身口意业？<br>
      　　答曰：意业是口业之本，若欲摄口业，先摄意业。意业摄故，身口业亦善；身口业善，意业亦善。是中须菩提自说因缘：莫受是诸苦，或不见佛等。世间人以身业为重，口业为轻，是故须菩提问：但以口业得如是罪耶？佛可其意，示言：愚痴人自无急事，又无使作者，亦无所得，而自以舌故，作如是罪，是为大狂人！是狂人未来世，在我法中出家，出家者五众，受戒者有七众。是声闻人著声闻法，佛法过五百岁后，各各分别有五百部。从是以来，以求诸法决定相故，自执其法，不知佛为解脱故说法，而坚著语言故，闻说般若诸法毕竟空，如刀伤心！皆言：决定之法，今云何言无？于般若波罗蜜无得、无著相中，作得、作著相故，毁訾破坏，言非佛教。佛怜愍众生故，为说是道非道；今般若中，是道非道尽为一相，所谓无相。是故先生疑意，后定心于空法生邪见；邪见得力故，于大众中处处毁坏般若波罗蜜；毁坏般若波罗蜜故，则破十方三世诸佛一切智等诸功德；破佛功德故，即破三宝；三宝破故，则破世间乐因缘，所谓世间正见；若破世间正见，则破出世间乐因缘，出世间正见，所谓四念处乃至一切种智。是法名为无量无边福德因缘，破是法故，得无量无边罪；得无量无边罪故，受无量无边忧愁苦恼。<br>
      　　问曰：先已说破法因缘，所谓爱著法等，须菩提何以更问？<br>
      　　答曰：先论中说，今经中说；先不遍说，今遍广说，所谓四因缘。是人为魔所使，若魔若魔人来入其心中，转其身口，令破般若波罗蜜。如阿难，佛三问阎浮提乐，寿命亦乐，魔入身故，三不答佛。阿难得初道，犹为魔娆，何况凡人！<br>
      　　复次，魔有四种：五众魔、烦恼魔、死魔、自在天子魔。四魔中多烦恼魔、自在天子魔故，令不信般若，自贪著法，憎嫉他法，愚痴颠倒故，能破般若波罗蜜。有人言：“初因缘，烦恼魔；后第四，天子魔。是二种魔所使，故名为魔所使。坚著邪见，贪爱自法，慧根钝故，不识佛意，不信不受甚深般若故破。”有人利根，堪任信受，魔又不来，但随恶师教故，亦破般若。有人虽属恶知识，诸结使薄，故勤精进，能信般若波罗蜜。是故二事和合为一，亦属恶知识，亦深著五众，结使厚，生懈怠心，是故不信般若。是人世世多集瞋恚，成其性。瞋相者是不信相，是人刚强自高，轻贱说法人：我智德如是，尚不能解，况汝愚贱而能知之？以是瞋恚、憍慢多故，破般若波罗蜜。</p>
      <p>　　【经】须菩提白佛言：“世尊，是深般若波罗蜜，不勤精进，种不善根，恶友相得人，难信难解！”<br>
      　　佛言：“如是，如是。须菩提，是深般若波罗蜜，不勤精进，种不善根，恶友相得人，难信难解！”<br>
      　　须菩提白佛言：“世尊，是般若波罗蜜，云何甚深、难信、难解？”<br>
      　　“须菩提，色不缚不解。何以故？无所有性是色。受、想、行、识不缚不解。何以故？无所有性是受、想、行、识。檀波罗蜜不缚不解。何以故？无所有性是檀波罗蜜。尸罗波罗蜜不缚不解。何以故？无所有性是尸罗波罗蜜。羼提波罗蜜不缚不解。何以故？无所有性是羼提波罗蜜。毗梨耶波罗蜜不缚不解。何以故？无所有性是毗梨耶波罗蜜。禅波罗蜜不缚不解。何以故？无所有性是禅波罗蜜。般若波罗蜜不缚不解。何以故？无所有性是般若波罗蜜。须菩提，内空不缚不解。何以故？无所有性是内空。乃至无法有法空不缚不解。何以故？无所有性是无法有法空。四念处不缚不解。何以故？无所有性是四念处。乃至一切智、一切种智不缚不解。何以故？无所有性是一切种智。须菩提，色本际不缚不解。何以故？本际无所有性是色。受、想、行、识，乃至一切种智本际，不缚不解。何以故？本际无所有性是一切种智。须菩提，色后际不缚不解。何以故？后际无所有性是色。受、想、行、识，乃至一切种智后际，不缚不解。何以故？后际无所有性是一切种智。须菩提，现在色不缚不解。何以故？现在无所有性是色。受、想、行、识，乃至现在一切种智，不缚不解。何以故？现在无所有性是一切种智。”<br>
      　　须菩提白佛言：“世尊，是般若波罗蜜，不勤精进，不种善根，恶友相得，懈怠少进，喜忘，无巧便慧，如此之人，实难信难解！”<br>
      　　“如是，如是。须菩提，是般若波罗蜜，不勤精进，不种善根，恶友相得，系属于魔，懈怠少进，喜忘，无巧便慧，如此之人，实难信难解。何以故？色净果亦净，受、想、行、识净果亦净，乃至阿耨多罗三藐三菩提净果亦净。<br>
      　　“复次，须菩提，色净故，即般若波罗蜜净；般若波罗蜜净，即色净。受、想、行、识净，即般若波罗蜜净；般若波罗蜜净，即受、想、行、识净。乃至一切种智净，即般若波罗蜜净；般若波罗蜜净，即一切种智净。色净、般若波罗蜜净，无二无别，无断无坏；乃至一切种智净、般若波罗蜜净，无二无别，无断无坏。<br>
      　　“复次，须菩提，不二净故色净，不二净故乃至一切种智净。何以故？是不二净、色净，乃至一切种智净，无二无别故。我净、众生净，乃至知者、见者净故，色净；受、想、行、识净，乃至一切种智净。色净乃至一切种智净故，我、众生乃至知者、见者净。何以故？我、众生乃至知者、见者净，色净乃至一切种智净，不二不别，无断无坏。”　　<br>
      　　【论】释曰：尔时，须菩提白佛言：是般若波罗蜜甚深故，懈怠、随恶知识、种不善根故，难信；与上相违，名为信般若波罗蜜。佛可其言。须菩提更问：是般若波罗蜜，云何甚深故难信？佛答：色等诸法，无缚无解。三毒是缚，三解脱门是解。是三毒等诸烦恼，虚诳不实，从和合因缘生，无自性故无缚，无缚故无解；破是三毒故，三解脱门亦空。复次，取相著法，颠倒一切烦恼等，是缚。缚法若实定有自性者，则不可解；若实定有，谁能破者？若破，即堕断灭中。若取相颠倒等诸烦恼，虚诳不实，亦无所断。<br>
      　　复次，一切心心数法，忆想分别、取相，皆缚在缘中。若入诸法实相中，知皆是虚诳，如上品中说：心清净相者，即是非心相。是缚空故，解亦空，如是等种种因缘故，色等诸法不缚不解。此中佛自说因缘：色等诸法，有为作法，从因缘和合生故，无有定性故，说无所有性是色等诸法。复次，色等诸法，三世中不缚不解，如破三世中说。<br>
      　　是时，须菩提，知般若波罗蜜非甚深，非不甚深，如后品中说，若谓般若波罗蜜甚深，则远离般若波罗蜜。以是故白佛言：世尊，恶人以般若波罗蜜甚深难解，非谓善人。恶人者，不与般若相应，不一心勤精进，不种解般若波罗蜜善根，随破坏般若恶师。懈怠者，著世间乐，不愿出世间；如此人若有精进，少不足言。诸烦恼乱心，故喜忘。善不善法相不破，憍慢不除，邪见戏论故，求诸法实相，不知分别诸法相好丑，是名无巧便慧。有如是等恶法故，是人难解甚深般若。佛可其意，言：如是，如是。<br>
      　　问曰：须菩提说中，无有魔事，佛说中何以益魔事？<br>
      　　答曰：须菩提直说内外因缘不具足，佛今具足说故，言是人为魔所使。<br>
      　　佛更欲说甚深难解相，告须菩提：色等诸法净故果亦净。四念处是色等诸法果。何以故？观色等诸法不净、无常等，即得身念处。余念如上说。是中四念处性无漏，断烦恼为涅槃，故清净：见果净故，知因亦净。<br>
      　　问曰：先说观色不净、无常等，得身念处，云何言果净故因亦净？<br>
      　　答曰：不净观是初入门，非实观，是故不入十六圣行。是十六行中，观无常、苦、空、无我，不观不净。净颠倒故生淫欲，破净故言不净，非是实，是故不净不入十六圣行，但是得解观。是般若中不观常、不观无常，不观净、不观不净等。常无常、净不净、空实等诸观戏论灭，是色实相。色实相净，故果亦净。<br>
      　　复次，佛此中自说因缘：般若波罗蜜如虚空，毕竟清净，无所染污，是般若波罗蜜。观色等诸法实相，不生不灭，行六波罗蜜，修四念处等，如是可得般若波罗蜜。是般若波罗蜜三种因缘：正观、正行、正修。是故言般若波罗蜜净故，色等诸法净；色等诸法净故，般若波罗蜜净。所以者何？色等诸法，般若波罗蜜实相中无二无别、不异不别、不离不散故，不断不坏。<br>
      　　复次，如我法，乃至十方三世中求不可得，于五众中但有假名；众生乃至知者、见者，亦如是。如我空无所有清净故，一切法亦如是。</p>
      <p>　　【经】“复次，须菩提，淫净故色净，乃至一切种智净。何以故？淫净、色净，乃至一切种智净，不二不别。瞋痴净故色净，乃至一切种智净。何以故？瞋痴净、色净，乃至一切种智净，不二不别，无断无坏。<br>
      　　“复次，须菩提，无明净故诸行净，诸行净故识净，识净故名色净，名色净故六入净，六入净故触净，触净故受净，受净故爱净，爱净故取净，取净故有净，有净故生净，生净故老死净；老死净故，般若波罗蜜净；般若波罗蜜净故，乃至檀波罗蜜净；檀波罗蜜净故，内空净；内空净故，乃至无法有法空净；无法有法空净故，四念处净；四念处净故，乃至一切智净；一切智净故，一切种智净。何以故？是一切智净、一切种智净，不二不别，无断无坏。<br>
      　　“复次，须菩提，般若波罗蜜净故色净，乃至般若波罗蜜净故一切智净，是般若波罗蜜净、一切智净，不二不别故。须菩提，禅波罗蜜净故，乃至一切智净；毗梨耶波罗蜜、羼提波罗蜜、尸罗波罗蜜、檀波罗蜜净故，乃至一切智净；内空净故，乃至一切智净；四念处净故，乃至一切智净。<br>
      　　“复次，须菩提，一切智净故，乃至般若波罗蜜净。如是一一如先说。<br>
      　　“复次，须菩提，有为净故无为净。何以故？有为净、无为净，不二不别，无断无坏故。<br>
      　　“复次，须菩提，过去净故，未来、现在净；未来净故，过去、现在净；现在净故，过去、未来净。何以故？现在净、过去、未来净，不二不别，无断无坏故。”　　<br>
      　　【论】问曰：佛说三毒是垢秽不净，此中云何言淫欲等净故色等亦净？<br>
      　　答曰：佛说三毒实性清净故，色等诸法亦清净，三毒净、色等净故，不二不别。欲广说三毒清净，及三毒清净果报因缘故，说无明净故诸行亦净。无明净者，所谓无明毕竟空，如破无明十喻中说。从十二因缘，乃至一切种智，亦如是。故色等、无明等诸法清净故，般若波罗蜜清净；般若波罗蜜清净故，诸菩萨所行法，所谓禅波罗蜜乃至一切种智皆清净。禅波罗蜜等诸法，亦如是。<br>
      　　复次，用十八空故，色等乃至一切种智空；乃至一切种智空故，十八空亦空。一切种智不离十八空，十八空不离一切种智，是故言不二不别。空者即是清净。今色乃至一切种智，一法为首，余法各各为首，展转皆清净。<br>
      　　复次，诸法多无量故，略说有为、无为。有为法实相，即是无为法。如净行者，于诸法中，求常、乐、我、净不可得。若不可得，是为实知有为法；实知不可得，即是无为法，是故说有为法净故无为法清净。<br>
      　　复次，因有为法故知无为法，圣人得是无为法，说有为法相，是故说有为法清净故无为法清净，无为法清净故有为法清净。有为法在三世中，故说过去世清净故，未来世亦清净；未来世清净故，过去世亦清净。所以者何？如过去世破坏散灭无所有故空，未来世未生未有故空。二世无故，现在亦无。何以故？有先有后，知有现在。<br>
      　　复次，有为法念念生灭，故无住时，住时无故，无现在世。三世空故，有为法空，有为法空故，无为法空，空即是毕竟清净，不破不坏，无戏论如虚空。如是般若波罗蜜毕竟清净，三世诸佛法藏。破是能宣示实相般若言说文字故，堕地狱。<br>
      　　问曰：若不信般若堕地狱，信者得作佛。若有五逆罪、破戒、邪见、懈怠之人，信是般若，是人得成佛不？复有持戒、精进者，而不信般若，是云何堕地狱？<br>
      　　答曰：破般若有二种：一者、佛口所说，弟子诵习，书作经卷，愚人谤言：“非是佛说，是魔若魔民所作，亦是断灭邪见人手笔，庄严口力者说。”或言：“虽是佛说，其中处处余人增益。”或有人著心分别，取相说般若波罗蜜，口说空法而心著有。初破者，堕大地狱，不得圣人说般若意故。第二破，著心论议者，是不名为破般若。如调达出佛身血，只域亦出佛身血，虽同出血，心异故，一人得罪，一人得福。如画作佛像，一人以不好故坏，一人以恶心故破。以心不同故，一人得福，一人得罪。破般若波罗蜜者，亦如是。<br>
      　　复次，或有人破般若，虽不瞋，不轻佛，自用心忆想分别：“是甚深法，一切智人所说，应有深妙法，云何言都空耶？”佛以无著心，为度众生故说法；是人以著心取相故，起口业毁訾，破坏般若，能起身业，手麾非拨，指毁令去。<br>
      　　与二种不信相违，故名二种信：一者、知般若实义信，得如说果报；二者、信经卷言语文字，得功德少。邪见罪重故，虽持戒等身口业好，皆随邪见恶心。如佛自说譬喻：如种苦种，虽复四大所成，皆作苦味。邪见人亦如是，虽持戒、精进，皆成恶法。与此相违，名为正见。五逆罪人，恶罪常覆，心疑今世、后世业果，何况能信甚深般若？虽复书经卷供养，望免恶罪，去般若大远。或有遇善知识，先世积集福德，利智第一，信般若波罗蜜，清净因缘，能得如所说果报。如阿阇世王杀父之罪，蒙佛、文殊师利善知识故，除其重罪，得如所说般若果报，受无上道记。</p>
<div class="jwbt-box"><div class="jwbtbm"><a name=j1163-04-8><a href="1163-04.htm#MENU-top">释叹净品第四十二之上</div></div></a></a>
<p>　　【经】尔时，舍利弗白佛言：“世尊，是净甚深！”<br>
      　　佛言：“毕竟净故。”<br>
      　　舍利弗言：“何法净故，是净甚深？”<br>
      　　佛言：“色净故，是净甚深；受、想、行、识净故，四念处净故，乃至八圣道分净故，佛十力净故，乃至十八不共法净、菩萨净、佛净故，一切智、一切种智净故，是净甚深。”<br>
      　　“世尊，是净明！”<br>
      　　佛言：“毕竟净故。”<br>
      　　舍利弗言：“何法净故，是净明？”<br>
      　　佛言：“般若波罗蜜净故是净明，乃至檀波罗蜜净故是净明，四念处乃至一切智净故是净明。”<br>
      　　“世尊，是净不相续！”<br>
      　　佛言：“毕竟净故。”<br>
      　　舍利弗言：“何法不相续故，是净不相续？”<br>
      　　佛言：“色不去不相续故，是净不相续，乃至一切种智不去不相续故，是净不相续。”<br>
      　　“世尊，是净无垢！”<br>
      　　佛言：“毕竟净故。”<br>
      　　舍利弗言：“何法无垢故，是净无垢？”<br>
      　　佛言：“色性常净故，是净无垢，乃至一切种智性常净故，是净无垢。”<br>
      　　“世尊，是净无得无著！”<br>
      　　佛言：“毕竟净故。”<br>
      　　舍利弗言：“何法无得无著故，是净无得无著？”<br>
      　　佛言：“色无得无著故，是净无得无著，乃至一切种智无得无著故，是净无得无著。”<br>
      　　“世尊，是净无生！”<br>
      　　佛言：“毕竟净故。”<br>
      　　舍利弗言：“何法无生故，是净无生？”<br>
      　　佛言：“色无生故，是净无生，乃至一切种智无生故，是净无生。”<br>
      　　“世尊，是净不生欲界中！”<br>
      　　佛言：“毕竟净故。”<br>
      　　舍利弗言：“云何是净不生欲界中？”<br>
      　　佛言：“欲界性不可得故，是净不生欲界中。”<br>
      　　“世尊，是净不生色界中！”<br>
      　　佛言：“毕竟净故。”<br>
      　　舍利弗言：“云何是净不生色界中？”<br>
      　　佛言：“色界性不可得故，是净不生色界中。”<br>
      　　“世尊，是净不生无色界中！”<br>
      　　佛言：“毕竟净故。”<br>
      　　舍利弗言：“云何是净不生无色界中？”<br>
      　　佛言：“无色界性不可得故，是净不生无色界中。”<br>
      　　“世尊，是净无知！”<br>
      　　佛言：“毕竟净故。”<br>
      　　舍利弗言：“云何是净无知？”<br>
      　　佛言：“诸法钝故，是净无知。”<br>
      　　“世尊，色无知，是净净！”<br>
      　　佛言：“毕竟净故。”<br>
      　　舍利弗言：“云何色无知是净净？”<br>
      　　佛言：“色自性空故，色无知是净净。”<br>
      　　“世尊，受、想、行、识无知是净净！”<br>
      　　佛言：“毕竟净故。”<br>
      　　舍利弗言：“云何受、想、行、识无知是净净？”<br>
      　　佛言：“受、想、行、识自性空故，无知是净净。”<br>
      　　“世尊，一切法净故，是净净！”<br>
      　　佛言：“毕竟净故。”<br>
      　　舍利弗言：“云何一切法净故，是净净？”<br>
      　　佛言：“一切法不可得故，一切法净是净净。”<br>
      　　“世尊，是般若波罗蜜，于萨婆若无益无损！”<br>
      　　佛言：“毕竟净故。”<br>
      　　舍利弗言：“云何般若波罗蜜，于萨婆若无益无损？”<br>
      　　佛言：“法常住相故，般若波罗蜜，于萨婆若无益无损。”<br>
      　　“世尊，是般若波罗蜜净，于诸法无所受！”<br>
      　　佛言：“毕竟净故。”<br>
      　　舍利弗言：“云何般若波罗蜜净，于诸法无所受？”<br>
      　　佛言：“法性不动故，是般若波罗蜜净，于诸法无所受。”　　<br>
      　　【论】释曰：是净甚深者，净有二种：一者、智慧净，二者、所缘法净。此二净相待，离智净无缘净，离缘净无智净。所以者何？一切心心数法从缘生，若无缘则智不生。譬如无薪，火无所燃；以有智故，知缘为净，无智则不知缘净。此中智净、缘净相待，世间常法。是中说离智离缘，诸法实相，本自清净。为心心数法所缘，则污染不清净；譬如百种美食，与毒同器，则不可食。诸法实相常净；非佛所作，非菩萨、辟支佛、声闻、一切凡夫所作，有佛无佛，常住不坏相。在颠倒虚诳法及果报中，则污染不净。是清净有种种名字，或名如、法性、实际，或名般若波罗蜜，或名道，或名无生无灭，空、无相、无作，无知无得，或名毕竟空等，如是无量无边名字。舍利弗观是般若波罗蜜相，虽不可见、不可闻、不可说、不可破坏，而诽谤得无量罪；信受正行，则得无上果报。舍利弗发希有欢喜心，而白佛言：世尊，是净甚深！佛答：汝所见者以为希有，实相中复过汝所见。一切法中，毕竟净无所著，乃至净体亦不著，是名毕竟清净。<br>
      　　复次，清净主，所谓十方三世诸佛，诸佛亦不著是清净，是故言毕竟清净故。是清净般若波罗蜜，能令一切贤圣无边苦尽，有是大利益，而亦不著是般若波罗蜜。如是有无量因缘毕竟清净，是净甚深。舍利弗问：何法毕竟清净故，是净甚深？佛答：色等诸法清净故，是净甚深。所以者何？色等诸法，本末因果清净故，是净甚深。如上品中说：菩萨于色等法中，观行断故，得如是清净，以是故名色等清净。是净能破一切法中戏论无明，能与毕竟空智慧光明，是故言净明。行檀波罗蜜等诸菩萨妙法故，得是净明。是净能与有余涅槃故，言是净明。今与无余涅槃故，言是净不相续。先以空空等三三昧，舍诸善法，后寿命自然尽故，色等五众不去亦不相续，故净不相续。以百八诸烦恼，不能遮覆污染净故，言净无垢。行如是诸法实相不二道，从苦法忍乃至十五心，是名得；第十六心，得沙门果，是名著（著者，著不堕落，得之别名也）。<br>
      　　复次，行六波罗蜜，乃至生柔顺忍，是名得；能生无生法忍，入菩萨位，是名著。是清净法中，用无所得心，无此二事，故名无得无著。行如是法，知一切法毕竟空，毕竟空故不取相；不取相故，不起不作三种业；不作三种业故，一切世间无生。世间，所谓三界。此中二因缘故不生：一者、三种生业不起故，二者、三界自性不可得故。此中佛总说因缘，所谓三界自性空，是故说三界色等诸法自性不可得。是净无知，诸法钝故，如上品中说。一切诸法性常不生，不生故不可得，不可得故毕竟清净。舍利弗得声闻波罗蜜，佛为一切智人，是二人问答故，诸菩萨贪著是般若波罗蜜，是故舍利弗欲断其贪著，故说言：世尊，般若波罗蜜，虽有如是功德，毕竟清净故，于萨婆若亦无益无损。如梦幻中，虽有得失，亦无益无损；如虚空毕竟清净无所有，亦因是虚空有所成济，亦不得言空有所作，亦不得言空无所益。檀波罗蜜因般若波罗蜜有所作，是故言般若波罗蜜无益无损。般若波罗蜜观一切法有失、不净，无常、苦、空、无我，不生不灭，非不生非不灭等，种种因缘，赞叹灭诸观戏论，断语言道，是故说般若波罗蜜清净，于诸法无所受。灭诸观戏论，断语言道，即是入法性相，是故此中说法性不动故。</p>
      <p>　　【经】尔时，慧命须菩提白佛言：“世尊，我净故，色净。”<br>
      　　佛言：“毕竟净故。”<br>
      　　须菩提言：“以何因缘，我净故色净毕竟净？”<br>
      　　佛言：“我无所有故，色无所有毕竟净。”<br>
      　　“世尊，我净故，受、想、行、识净。”<br>
      　　佛言：“毕竟净。”<br>
      　　须菩提言：“何因缘故，我净，受、想、行、识净毕竟净？”<br>
      　　佛言：“我无所有故，受、想、行、识无所有毕竟净。”<br>
      　　“世尊，我净故檀波罗蜜净，我净故尸罗波罗蜜净，我净故羼提波罗蜜净，我净故毗梨耶波罗蜜净，我净故禅波罗蜜净。世尊，我净故般若波罗蜜净。世尊，我净故四念处净。世尊，我净故乃至八圣道分净。世尊，我净故佛十力净。世尊，我净故乃至十八不共法净。”<br>
      　　佛言：“毕竟净故。”<br>
      　　须菩提言：“何因缘故，我净檀波罗蜜净，我净乃至十八不共法净？”<br>
      　　佛言：“我无所有故，檀波罗蜜无所有净，乃至十八不共法无所有故净。”<br>
      　　“世尊，我净故须陀洹果净，我净故斯陀含果净，我净故阿那含果净，我净故阿罗汉果净，我净故辟支佛道净，我净故佛道净。”<br>
      　　佛言：“毕竟净。”<br>
      　　须菩提言：“何因缘故，我净须陀洹果净、斯陀含果净、阿那含果净、阿罗汉果净、辟支佛道净、佛道净？”<br>
      　　佛言：“自相空故。”<br>
      　　“世尊，我净故一切智净。”<br>
      　　佛言：“毕竟净故。”<br>
      　　须菩提言：“何因缘故，我净故一切智净？”<br>
      　　佛言：“无相无念故。”<br>
      　　“世尊，以二净故无得无著。”<br>
      　　佛言：“毕竟净。”<br>
      　　须菩提言：“何因缘故，以二净故无得无著是毕竟净？”<br>
      　　佛言：“无垢无净故。”<br>
      　　“世尊，我无边故色净，受、想、行、识净。”<br>
      　　佛言：“毕竟净。”<br>
      　　须菩提言：“何因缘故，我无边故色净，受、想、行、识净？”<br>
      　　佛言：“毕竟空、无始空故。”<br>
      　　须菩提白佛言：“世尊，若菩萨摩诃萨能如是知，是名菩萨摩诃萨般若波罗蜜！”<br>
      　　佛言：“毕竟净故。”<br>
      　　须菩提言：“何因缘故，菩萨摩诃萨能如是知，是名菩萨摩诃萨般若波罗蜜？”<br>
      　　佛言：“知道种故。”<br>
      　　“世尊，若菩萨摩诃萨，行般若波罗蜜，以方便力故，作是念：‘色不知色，受、想、行、识不知受、想、行、识。过去法不知过去法，未来法不知未来法，现在法不知现在法。’”<br>
      　　佛言：“菩萨摩诃萨，行般若波罗蜜，以方便力故，不作是念：我施，与彼人；我持戒，如是持戒；我修忍，如是修忍；我精进，如是精进；我入禅，如是入禅；我修智慧，如是修智慧；我得福德，如是得福德；我当入菩萨法位中，我当净佛世界，成就众生，当得一切种智。须菩提，是菩萨摩诃萨，行般若波罗蜜，以方便力故，无诸忆想分别，内空、外空、内外空、空空、大空、第一义空、有为空、无为空、无始空、散空、性空、诸法空、自相空故。须菩提，是名菩萨摩诃萨，行般若波罗蜜，方便力故无所碍。”　　<br>
      　　【论】释曰：佛初命须菩提说般若，若有所说，不应求其因缘。若余人所说者，当求因缘。舍利弗已问清净相，佛作证；今须菩提说清净相，佛亦为证。我净故五众净者，如我毕竟无所有，不可得，五众亦如是，毕竟空即是我清净。五众清净难解，我空易解；五众空难，是故以易解喻难解。六波罗蜜乃至十八不共法，须陀洹果乃至佛道亦如是，我净故，是法亦净。<br>
      　　问曰：上言我无所有故，色乃至十八不共法亦无所有，今何以说须陀洹果，乃至佛道自相空？<br>
      　　答曰：我从和合因缘假名生，于无我中有我颠倒，是故说我虚妄无所有。以五众著处因缘故，无所有；檀波罗蜜等诸法虽善，是有为作法，菩萨所著故，言无所有。须陀洹果等是无为法，无为法自相空，所谓无生无灭、无住无异故，是故不说无所有，但言自相空。复次，有为法中邪行多故，说无所有；无为法中，无生无灭，无邪行，故说自相空。<br>
      　　我净、一切种智净者，以菩萨深著故，无相无念。无相者，是无相三昧；无念者，于无相三昧亦不念。今须菩提知般若波罗蜜真清净，故白佛：用二净故无得无著。清净有二种：一者、用二法清净，二者、用不二法清净。二法清净，是名字清净；用不二法清净者，是真清净。佛言：诸法毕竟空相，云何以二法清净，有得有著？此中说因缘，所谓一切法无垢无净。二清净中，分别是垢是净。我无边故五众清净者，如我空，空故无边，五众亦如是。<br>
      　　问曰：常言毕竟清净故，今何以言毕竟空、无始空？<br>
      　　答曰：毕竟空，即是毕竟清净；以人畏空，故言清净。此中说我无边，我即众生，众生空。何以故？无始空故。说曰能如是知，是名般若者，能以众生空、法空，一切法毕竟空，是名般若波罗蜜。般若波罗蜜，即是毕竟清净。佛常答毕竟空，是故问：若毕竟空，云何言菩萨能如是知，是名菩萨般若？（难毕竟空也，以毕竟空无知故。）佛言：知道种故。菩萨虽知一切法毕竟空，欲令众生得此毕竟空，远离著心。毕竟空，但为破著心故说，非是实定。（毕竟空，即是答道种智。）<br>
      　　尔时，须菩提白佛言：世尊，行般若者作是念，色不知色等。佛意般若无定相，但以道种智故分别说，令菩萨行般若有方便故，法虽毕竟空，亦如是知色不知色法等。观一切法毕竟空，唯有能观智慧在，不应毕竟空，以引导众生著心，令入毕竟空。佛答：若菩萨行般若有方便，能观外法毕竟空，色不知色等；内自观内心，亦如是方便力故。若行檀时，不作是念：我施与，彼是受者。先须菩提色不知色等者，一切法空故不相知，不相知故无所作。破二事，所谓受者、所施物（此二事，皆是外也）。今破与者乃至我。修一切种智，亦如是。此中说因缘：菩萨行般若，方便故无如是分别。以内空故乃至自相空，是十三空破诸法尽，后五种空总相说。是名菩萨无所碍；无所碍者，以是诸空于一切法无所碍。</p>
<div class="jwbt-box"><div class="jwbt"><a name=j1163-04-9><a href="1163-04.htm#MENU-top">大智度论卷第六十四</div></a></a>
<div class="jwbtbm"><a name=j1163-04-10><a href="1163-04.htm#MENU-top">释叹净品第四十二之下</div></div></a></a>
<p>　　【经】尔时，释提桓因问须菩提：“云何是求菩萨道善男子碍法？”<br>
      　　须菩提报释提桓因言：“憍尸迦，有求菩萨道善男子、善女人，取心相，所谓取檀波罗蜜相，取尸罗波罗蜜相、羼提波罗蜜相、毗梨耶波罗蜜相、禅波罗蜜相、般若波罗蜜相，取内空相、外空、内外空乃至无法有法空相，取四念处相乃至八圣道分相，取佛十力相乃至十八不共法相，取诸佛相，取于诸佛种善根相，是一切福德和合，取相回向阿耨多罗三藐三菩提。憍尸迦，是名求菩萨道善男子、善女人碍法，用是法故，不能无碍行般若波罗蜜。何以故？憍尸迦，是色相不可回向，受、想、行、识相不可回向，乃至一切种智相不可回向。<br>
      　　“复次，憍尸迦，若菩萨摩诃萨，示教利喜他人阿耨多罗三藐三菩提，示教利喜一切诸法实相。若求菩萨道善男子、善女人，行檀波罗蜜时，不应作是分别言：我施与，我持戒，我忍辱，我精进，我入禅，我修智慧，我行内空、外空、内外空，乃至我行无法有法空，我修四念处，乃至我行阿耨多罗三藐三菩提。善男子、善女人应如是示教利喜他人阿耨多罗三藐三菩提。若如是示教利喜阿耨多罗三藐三菩提，自无错谬，亦如佛所说法示教利喜，令是善男子、善女人远离一切碍法。”<br>
      　　尔时，佛赞须菩提：“善哉！如汝为诸菩萨说诸碍法。须菩提，汝今更听我说微细碍相。须菩提，一心好听！”<br>
      　　佛告须菩提：“有善男子、善女人，发阿耨多罗三藐三菩提心，取相念诸佛。须菩提，所可有相，皆是碍相。又于诸佛，从初发意乃至法住，于其中间所有善根，取相忆念：取相忆念已，回向阿耨多罗三藐三菩提。须菩提，所可有相，皆是碍相。又于诸佛及弟子所有善根，及余众生善根，取相回向阿耨多罗三藐三菩提；所可有相，皆是碍相。何以故？不应取相忆念诸佛，亦不应取相念诸佛善根。”<br>
      　　须菩提白佛言：“世尊，是般若波罗蜜甚深！”<br>
      　　佛言：“一切法常离故。”<br>
      　　须菩提言：“世尊，我当礼般若波罗蜜！”<br>
      　　佛告须菩提：“是般若波罗蜜无起无作故，无有能得者。”<br>
      　　须菩提言：“世尊，一切诸法亦不可得。”<br>
      　　佛言：“一切法一性，非二性。须菩提，是一法性，是亦无性，是无性即是性，是性不起不作。如是，须菩提，菩萨摩诃萨，若知诸法一性，所谓无性，无起无作，则远离一切碍相。”<br>
      　　须菩提白佛言：“世尊，是般若波罗蜜，难知难解！”<br>
      　　佛言：“如所言，是般若波罗蜜，无见者、无闻者，无知者、无识者，无得者。”<br>
      　　“世尊，是般若波罗蜜，不可思议！”<br>
      　　佛言：“如汝所言，是般若波罗蜜，不从心生，不从色、受、想、行、识生，乃至不从十八不共法生。”　　<br>
      　　【论】问曰：若与无碍相违，是名为碍，帝释何以更问碍？<br>
      　　答曰：菩萨碍法微妙，入诸善法和合，利根者所觉，钝根者不觉。以难解故，于佛前更问。碍法何者是？所谓菩萨分别悭心、施心，舍悭心、取施心，是名取心相。知布施物贵贱，知修集布施，能一切与。是檀波罗蜜乃至随喜福德取相诸善法，虽为是妙，内著我，外著法，堕碍法中。譬如食虽香美，过啖则病。此中须菩提自说因缘：色等诸法相毕竟空，故不可得回向无上道。上说碍相，今说无碍相，所谓菩萨若欲教他无上道，应以实法示教利喜。示教利喜义，如先说。实法者，所谓灭诸忆想分别，是故说行檀时，不分别我与等。若能如是教化，得二种利：一者、自无错谬，二者、亦如佛所得法以化他人。如是等无量碍相相违，是名无碍相。<br>
      　　问曰：佛已赞须菩提说无碍相，今何以故复更自说微细碍相？<br>
      　　答曰：佛就须菩提力中赞叹，汝是舍众生人，而能说菩萨碍相。微细碍相，须菩提力所不及，是故佛自说。是碍相微细故，汝一心好听！何者是？所谓菩萨用取相念诸佛等，皆是碍。无相相，是般若波罗蜜；佛从般若中出，亦是无相相。诸善根著心，取相回向，是世间果报有尽，杂毒故，不能得无上道。<br>
      　　问曰：上说粗碍，言取相；今微细碍中，亦言取相，有何差别？<br>
      　　答曰：上说我是与者，彼是受者，如是等；今但说取相。<br>
      　　复次，今说诸菩萨念佛三昧故微细相，微细心人中碍，是故名微细碍。须菩提知佛所说深妙，非己所及，是故赞言甚深。佛答：一切法常远离相故。佛说是般若离一切法，离一切法故，细微相不得入般若中。须菩提欢喜言：我当为般若作礼。须菩提意作是念：我得解是般若波罗蜜甚深相故发心，我应作礼。佛言：是般若波罗蜜无起无作，故十方如恒河沙佛无能得者，汝声闻人云何言得？须菩提言：世尊，非但般若，一切法皆无知无得。佛言：诸法一性无二：一性，所谓毕竟空；无二者，无毕竟不毕竟。一法性即是无性，毕竟空不应著，不应取相。所以者何？从因缘和合生故。须菩提作是念：若无性即是性，以不起不作故，后世苦不相续。能如是知般若波罗蜜，一切诸碍皆远离；若远离诸碍，则自在得无上道。须菩提闻是说，作是念：我以为得，佛谓不得。是般若波罗蜜，难解难知。佛答：非独汝难，一切众生无见者、无闻者、无知者、无识者、无得者。鼻舌身所不知，意所不识不得。是般若出过六种知，故言难解。须菩提入深般若中，智力穷极，故言不可思议。佛言：是般若非心生，非五众生，乃至不从十八不共法生，无生相故。<br>
      　　问曰：若说不从心生，何以复说五众？五众中识众即是心。<br>
      　　答曰：先说心，是略说；后说五众等，是广说。五众乃至十八不共法，可与般若作因缘，不能生般若。譬如猛风除云，能令日月出现，而不能作日月也。</p>
<div class="jwbt-box"><div class="jwbtbm"><a name=j1163-04-11><a href="1163-04.htm#MENU-top">释无作品第四十三之上</div></div></a></a>
<p>　　【经】须菩提白佛言：“是般若波罗蜜无所作。”<br>
      　　佛言：“作者不可得故，色不可得，乃至一切法不可得故。”<br>
      　　“世尊，若菩萨摩诃萨欲行般若波罗蜜，应云何行？”<br>
      　　佛告须菩提：“菩萨摩诃萨欲行般若波罗蜜，不行色，是行般若波罗蜜；不行受、想、行、识，是行般若波罗蜜；乃至不行一切种智，是行般若波罗蜜。不行色常无常，是行般若波罗蜜；乃至一切种智不行常无常，是行般若波罗蜜。不行色若苦若乐，是行般若波罗蜜；乃至不行一切种智若苦若乐，是行般若波罗蜜。不行色是我非我，是行般若波罗蜜；乃至不行一切种智是我非我，是行般若波罗蜜。不行色净不净，是行般若波罗蜜；乃至不行一切种智净不净，是行般若波罗蜜。何以故？是色无所有性，云何有常、无常，苦、乐、我、无我，净、不净？受、想、行、识亦无所有性，云何有常、无常，乃至净、不净？乃至一切种智无所有性，云何有常、无常，乃至净、不净？<br>
      　　“复次，须菩提，菩萨摩诃萨行般若波罗蜜时，不行色不具足，是行般若波罗蜜；不行受、想、行、识不具足，是行般若波罗蜜；乃至不行一切种智不具足，是行般若波罗蜜。何以故？色不具足者是不名色，如是亦不行，是行般若波罗蜜；受、想、行、识不具足者，是不名识，如是亦不行，是行般若波罗蜜；乃至不行一切种智不具足者，是不名一切种智，如是亦不行，是行般若波罗蜜。”<br>
      　　须菩提白佛言：“未曾有也！世尊，善说求菩萨道善男子、善女人碍不碍相！”<br>
      　　佛言：“如是，如是。须菩提，佛善说求菩萨道善男子、善女人碍不碍相。<br>
      　　“复次，须菩提，若菩萨摩诃萨行般若波罗蜜时，不行色不碍，是行般若波罗蜜；不行受、想、行、识不碍，是行般若波罗蜜。不行眼不碍，是行般若波罗蜜；不行耳、鼻、舌、身不碍，是行般若波罗蜜；不行意不碍，是行般若波罗蜜。不行檀波罗蜜不碍，是行般若波罗蜜；不行尸罗波罗蜜不碍，是行般若波罗蜜；不行羼提波罗蜜不碍，是行般若波罗蜜；不行毗梨耶波罗蜜不碍，是行般若波罗蜜；不行禅波罗蜜不碍，是行般若波罗蜜；不行般若波罗蜜不碍，是行般若波罗蜜；乃至不行一切种智不碍，是行般若波罗蜜。须菩提，菩萨摩诃萨，如是行般若波罗蜜时，知色是不碍，知受、想、行、识是不碍，乃至知一切种智是不碍；知须陀洹果不碍，知斯陀含果不碍，知阿那含果不碍，知阿罗汉果不碍，知辟支佛道不碍，知阿耨多罗三藐三菩提道不碍。”<br>
      　　尔时，慧命须菩提白佛言：“未曾有也！世尊，是甚深法，若说亦不增不减，若不说亦不增不减。”<br>
      　　佛语须菩提：“如是，如是。是甚深法若说亦不增不减，若不说亦不增不减。譬如佛尽形寿，若赞若毁虚空，赞时亦不增不减，毁时亦不增不减。须菩提，如幻人，若赞时不增不减，毁时亦不增不减；赞时不喜，毁时不忧。须菩提，诸法相亦如是，若说亦如本不异，若不说亦如本不异。”<br>
      　　须菩提白佛言：“世尊，诸菩萨摩诃萨所为甚难，修行是般若波罗蜜时，不忧不喜，而能习行般若波罗蜜，于阿耨多罗三藐三菩提亦不转还。何以故？世尊，修般若波罗蜜，如修虚空。如虚空中无般若波罗蜜，无禅、无毗梨耶、无羼提、无尸罗、无檀波罗蜜。如虚空中无色，无受、想、行、识，亦无内空、外空、内外空乃至无法有法空，无四念处乃至无八圣道分，无佛十力乃至无十八不共法，无须陀洹果、斯陀含果、阿那含果、阿罗汉果，无辟支佛道，无阿耨多罗三藐三菩提。修般若波罗蜜，亦如是。世尊，应礼是诸菩萨摩诃萨，能大誓庄严。世尊，是人为众生大誓庄严，勤精进，如为虚空大誓庄严，勤精进。世尊，是人欲度众生，如欲度虚空。世尊，是诸菩萨摩诃萨大誓庄严，为虚空等众生大誓庄严。世尊，是人大誓庄严欲度众生，为如举虚空。世尊，诸菩萨摩诃萨大精进力，欲度众生故，发阿耨多罗三藐三菩提心。世尊，菩萨摩诃萨大誓庄严，欲度众生故，发阿耨多罗三藐三菩提心。世尊，诸菩萨摩诃萨大勇猛，为度如虚空等众生故，发阿耨多罗三藐三菩提心。何以故？世尊，若三千大千世界满中诸佛，譬如竹苇、甘蔗、稻麻、丛林，诸佛若一劫、若减一劫说法，一一佛度无量无边阿僧祇众生，令入涅槃。世尊，是众生性亦不减，亦不增。何以故？众生无所有故，众生离故。乃至十方世界中，诸佛所度众生，亦如是。世尊，以是因缘故，我如是说：是人欲度众生故，发阿耨多罗三藐三菩提心，为欲度虚空。”<br>
      　　是时，有一比丘作是言：“我礼般若波罗蜜！般若波罗蜜中，虽无法生、无法灭，而有戒众、定众、慧众、解脱众、解脱知见众，而有诸须陀洹、诸斯陀含、诸阿那含、诸阿罗汉、诸辟支佛，有诸佛，而有佛宝、法宝、比丘僧宝，而有转法轮。”　　<br>
      　　【论】释曰：须菩提闻佛说般若波罗蜜无起无作相，是故今在佛前说般若波罗蜜无所作。若无作者，不能断诸烦恼，不能修集诸善法。此中佛说因缘：从作者乃至一切法不可得故。知者尚无，何况作者？须菩提言：若无作者，般若波罗蜜无所能作，应云何行般若波罗蜜？佛言：若菩萨不行一切法，不得一切法，所谓若常无常，乃至若净若不净，是名行般若波罗蜜。一切法者，从色乃至一切种智，是菩萨行法。是法中，无智人行诸法常等，智人行诸法无常等。是般若波罗蜜，示诸法毕竟实相故，不说诸法常无常。无常等虽能破常等颠倒，般若中不受是法，以能生著心故，思惟筹量，求常无常相不可得定实。<br>
      　　问曰：色等罪法，可观不净、苦，余善法云何观不净、苦？<br>
      　　答曰：是名字不净、苦，如随意安隐好法，名清净快乐；不随意非安隐法，名不净、苦。于善法中爱乐悦可者，以为净、乐；厌恶不喜者，以为不净、苦。须菩提作是念：若离诸观法者，将无不具足菩萨道耶？是故佛说：若不行色等不具足，是行般若波罗蜜。色具足者，有人言：“色等法中常无常等忆想分别，是名具足。”不具足者，是中用无常等观破常等，是名不具足，少常等故。今于色中亦不行无常等，是故言不行色不具足，是为行般若波罗蜜。<br>
      　　复次，有人言：“具足者，谓补处菩萨能如色实观，乃至一切种智，是名具足；余者是不具足。”若菩萨不行色等不具足者，即是行具足般若波罗蜜。何以故？色不具足则非色，色非常相故。佛言：出众生于常中，著无所有中，随语言音声故，是故说如是实清净亦不行，是为行般若波罗蜜。善说道非道故，须菩提言希有！碍者是非道，无碍者是道。佛观众会心多回向空，知般若波罗蜜无碍相，是故说不行色等无碍，是行般若波罗蜜。能如是行者，于色等法无碍。<br>
      　　须菩提虽不能究尽知毕竟空理，而常乐说，是空法希有，与一切世间法相违。佛可须菩提所说，若说不说，无增无减，是诸法实相。若以身业毁坏，亦不能令异，何况口说？常不生相故。譬如虚空，虚空是般若波罗蜜，幻人是行者，行者虽罪业因缘生是虚诳法，般若波罗蜜合故无有异。如种种诸色，到须弥山边，同为金色。是诸法实相，不可知，不可说，故若说不说，如本不异。尔时，须菩提作是念：若诸法毕竟空，无所有如虚空，乃至无有微细相，而菩萨能修集善法，得无上道，是事难信难受！作是念已，白佛言：诸菩萨所为甚难，能为难事，故应礼拜，谓能大誓庄严故。须菩提希有心说：是菩萨摩诃萨，为阿耨多罗三藐三菩提大誓庄严，一切天人皆应礼拜。<br>
      　　问曰：云何知是大誓庄严？<br>
      　　答曰：须菩提此中自说譬喻：如有人为虚空故，勤行精进，利益故大誓庄严。菩萨为利益众生，勤精进亦如是。世尊，若有人欲度虚空，菩萨摩诃萨欲度众生，亦如是。<br>
      　　问曰：一事何以再说？<br>
      　　答曰：利益者，未得涅槃，但令得智慧、禅定等，今世后世乐；欲度者，令得漏尽，成三乘道，入无余涅槃。如虚空无生无灭，无苦无乐，无脱无缚，无所有故，众生亦如是。是故说：世尊，为度虚空等众生故大誓庄严。如虚空无色无形，若有欲举虚空，是为难。众生法亦如是毕竟空，而菩萨欲举三界众生著涅槃中，是故名大誓庄严。须菩提复赞是菩萨大精进力，不随邪疑心故，虽未得佛道，未灭诸结，而能大勇猛，能如是行菩萨道为众生，众生亦空。譬如以种种彩色，欲画虚空。此中佛说众生空因缘，所谓十方如恒河沙诸佛，以神通力为众生无量劫说法，一一佛度无量阿僧祇众生入涅槃，假令如是，于众生无所减少。若实有众生，实有减少者，诸佛应有减众生罪。若众生实空，和合因缘有假名众生故，无有定相，是故尔所佛度众生，实无减少。若不度亦不增，是故诸佛无减众生咎！是故说菩萨欲度众生，为欲度虚空。<br>
      　　尔时一比丘，闻毕竟空相，惊喜言：我当礼般若波罗蜜！般若中无有法定实相，而有众生等及诸果报。</p>
      <p>　　【经】尔时，释提桓因语须菩提：“若菩萨摩诃萨习般若波罗蜜，为习何法？”<br>
      　　须菩提语释提桓因言：“憍尸迦，是菩萨摩诃萨习般若波罗蜜，为习空。”<br>
      　　释提桓因白佛言：“世尊，若善男子、善女人，受持般若波罗蜜，亲近、读诵、说、正忆念，我当作何等护？”<br>
      　　尔时，须菩提语释提桓因言：“憍尸迦，汝颇见是法可守护者不？”<br>
      　　释提桓因言：“不也，须菩提。我不见是法可守护者。”<br>
      　　须菩提言：“憍尸迦，若善男子、善女人，如般若波罗蜜中所说行，即是守护，所谓常不远离如所说般若波罗蜜行。是善男子、善女人，若人、若非人，不得其便，当知是善男子、善女人，不远离般若波罗蜜。憍尸迦，若人欲护行般若波罗蜜菩萨，为欲护虚空。憍尸迦，于汝意云何？汝能护梦、焰、影、响、幻、化不？”<br>
      　　释提桓因言：“不能护。”<br>
      　　“若人欲护行般若波罗蜜诸菩萨摩诃萨，亦如是，徒自疲苦。憍尸迦，于汝意云何？能护佛所化不？”<br>
      　　释提桓因言：“不能护。”<br>
      　　“若人欲护行般若波罗蜜诸菩萨摩诃萨，亦如是。憍尸迦，于汝意云何？能护法性、实际、如、不可思议性不？”<br>
      　　释提桓因言：“不能护。”<br>
      　　“若人欲护行般若波罗蜜诸菩萨摩诃萨，亦如是。”<br>
      　　尔时，释提桓因问须菩提：“云何菩萨摩诃萨，行般若波罗蜜，知见诸法如梦、如焰、如影、如响、如幻、如化，诸菩萨摩诃萨如所知见故，不念梦，不念是梦，不念用梦，不念我梦？焰、影、响、幻、化，亦如是。”<br>
      　　须菩提言：“憍尸迦，若菩萨摩诃萨行般若波罗蜜，不念色，不念是色，不念用色，不念我色；是菩萨摩诃萨，亦能不念梦，不念是梦，不念用梦，不念我梦，乃至化亦不念化，不念是化，不念用化，不念我化；受、想、行、识亦如是。乃至一切智，不念一切智，不念是一切智，不念用一切智，不念我一切智；是菩萨摩诃萨，亦能不念梦，不念是梦，不念用梦，不念我梦，乃至化亦如是。如是，憍尸迦，菩萨摩诃萨，知诸法如梦、如焰、如影、如响、如幻、如化。”　　<br>
      　　【论】释曰：即时帝释问：从佛、须菩提所闻是甚深般若，为习何法？须菩提言：诸法久久皆归涅槃，故当习诸法空，是故说欲习般若当习空。帝释是人天王，于世间自在，能与所须，愿作守护。闻是般若波罗蜜，欢喜白佛言：我当作何事守护？随其所须，尽当与之。须菩提及一比丘，出家法敬礼而已。诸恶鬼常恼是人，魔若魔民常恼行者，是故问佛：我当以何事守护？若自守护，若遣子弟，若遣官属侍卫，随佛教敕。须菩提知般若有无量力，又知佛意欲令般若波罗蜜贵重，不用受恩，故语帝释：憍尸迦，般若波罗蜜中皆空，如幻、如梦，汝颇见定有一法可护不？帝释言：不也！若可见者，不名为般若波罗蜜毕竟空；若不可见，云何说言我当作何事守护？<br>
      　　复次，憍尸迦，若行者如所说般若中住，即是守护。若菩萨如般若中所说，一心信受，思惟正忆念，入禅定观诸法实相，得毕竟空智慧，应无生法忍，入菩萨位，如是人不惜身命，何况外物？是人不须守护。守护名遮诸苦恼，令得安乐。是人离一切世间法，故无有忧愁苦恼；得世间事不以为喜，失世间事不以为忧，所谓常不离如所说般若波罗蜜行。若人少时应行，后还失者，宜须守护；若常不离如所说般若波罗蜜，则不须守护。如伽罗夜叉，以拳打舍利弗头，舍利弗时入灭尽定，不觉打痛。般若波罗蜜气分，即是灭尽定，是故若人、若非人不能得便。略说二种因缘，不须守护，若人、若非人不得便：一者、从身乃至一切诸法，皆厌离，无我、无我所故，皆无所著，如斩草木，不生忧愁；二者、得上妙法故，为十方诸佛、菩萨、诸天守护。<br>
      　　复次，譬如人欲守护虚空，虚空雨不能坏，风日不能干，刀杖等不能伤，若有人欲守护虚空者，徒自疲苦，于空无益；若人欲守护行般若波罗蜜菩萨，亦如是。欲令此事明了，故问：汝能守护空及梦中所见人，及影、响、幻化人不？答言：不也！此法但诳心眼，暂现已灭，云何可守护？行般若菩萨亦如是，观五众如梦等虚诳。如无为法、如、法性、实际、不可思议性，无能守护者，亦无所利益。行般若菩萨，知身如如、法性、实际，不分别，得供养利时不喜，破坏失时不忧，如是人何须守护？<br>
      　　尔时，帝释贪贵是如梦等智慧，菩萨得是智慧力，不须外守护，故问须菩提：云何菩萨知是如梦等空法？如所知见不念梦等者，梦等喻五众，五众人所著，不著梦等，欲令离著事，故以不著事为喻。欲令观五众如梦，于梦亦复生著，是故帝释问如梦，亦不著是梦。凡夫人以梦喻五众，即复著梦，作是言：定有梦法眠睡时生，是名念梦。是梦恶，是梦好，如是分别，是名念是梦。梦得好事则心高，得恶事则心愁。又用此梦譬喻，得是如梦实智慧，是名念用梦。闻是譬喻，我因此梦得知诸法如梦，是名念我梦。余喻亦如是。尔时，须菩提答帝释：若行者不念色。是色：人色、非人色，树色、山色，是四大、若四大所造色等。不念是色若常、若无常等，不以色故心生憍慢，不念色是我所，入无我门，直至诸法实相中。是人能不念梦，不念是梦等；用是梦等譬喻，破著五众，破著故于梦中亦不错。若不能破色著，是人于色错，于梦亦错。受、想、行、识，乃至一切种智，亦如是。幻、焰、响、影、化等，亦如是。诸菩萨知诸法如梦，于梦亦不念。</p>
      <p>　　【经】尔时，佛神力故，三千大千世界中，诸四天王天、三十三天、夜摩天、兜率陀天、化乐天、他化自在天、梵身天、梵辅天、梵众天、大梵天、少光天，乃至净居天；是一切诸天，以天旃檀遥散佛上，来诣佛所，头面礼佛足，却住一面。尔时，四天王天、释提桓因及三十三天、梵天王乃至诸净居天；佛神力故，见东方千佛说法，亦如是相，如是名字，说是般若波罗蜜品；诸比丘，皆字须菩提；问难般若波罗蜜品者，皆字释提桓因；南西北方、四维、上、下。亦如是各千佛现。<br>
      　　尔时，佛告须菩提：“弥勒菩萨摩诃萨，得阿耨多罗三藐三菩提时，亦当于是处说般若波罗蜜。如贤劫中诸菩萨摩诃萨，得阿耨多罗三藐三菩提时，亦当于是处说般若波罗蜜。”<br>
      　　须菩提白佛言：“世尊，弥勒菩萨摩诃萨，得阿耨多罗三藐三菩提时，用何相、何因、何义，说是般若波罗蜜义？”<br>
      　　佛告须菩提：“弥勒菩萨摩诃萨，得阿耨多罗三藐三菩提时，色非常非无常，当如是说法。色非苦非乐，色非我非无我，色非净非不净，当如是说法。色非缚非解，当如是说法。受、想、行、识非常非无常，乃至非缚非解，当如是说法。色非过去，色非未来，色非现在，当如是说法。受、想、行、识亦如是。色毕竟净，当如是说法。受、想、行、识毕竟净，当如是说法。乃至一切智毕竟净，当如是说法。”<br>
      　　须菩提白佛言：“世尊，是般若波罗蜜清净。”<br>
      　　佛言：“色清净故，般若波罗蜜清净；受、想、行、识清净故，般若波罗蜜清净。”<br>
      　　“世尊，云何色清净故，般若波罗蜜清净？云何受、想、行、识清净故，般若波罗蜜清净？”<br>
      　　佛言：“若色不生不灭、不垢不净，是名色清净；受、想、行、识不生不灭、不垢不净，是名受、想、行、识清净。复次，须菩提，虚空清净故，般若波罗蜜清净。”<br>
      　　“世尊，云何虚空清净故，般若波罗蜜清净？”<br>
      　　佛言：“虚空不生不灭故清净，般若波罗蜜亦如是。复次，须菩提，色不污故，般若波罗蜜清净；受、想、行、识不污故，般若波罗蜜清净。”<br>
      　　“世尊，云何色不污故，般若波罗蜜清净？受、想、行、识不污故，般若波罗蜜清净？”<br>
      　　佛言：“如虚空不可污故，虚空清净。”<br>
      　　“世尊，云何如虚空不可污故，虚空清净？”<br>
      　　佛言：“虚空不可取故，虚空清净；虚空清净故，般若波罗蜜清净。复次，须菩提，虚空可说故，般若波罗蜜清净。”<br>
      　　“世尊，云何虚空可说故，般若波罗蜜清净？”<br>
      　　佛言：“因虚空中二声出，般若波罗蜜亦如虚空可说故清净。须菩提，虚空不可说故，般若波罗蜜清净。”<br>
      　　“世尊，云何虚空不可说故，般若波罗蜜清净？”<br>
      　　佛言：“如虚空无可说故，般若波罗蜜清净。复次，如虚空不可得故，般若波罗蜜清净。”<br>
      　　“世尊，云何如虚空不可得故，般若波罗蜜清净？”<br>
      　　佛言：“如虚空无所得相，般若波罗蜜亦如虚空无所得相故清净。复次，须菩提，一切法不生不灭、不垢不净故，般若波罗蜜清净。”<br>
      　　“世尊，云何一切法不生不灭、不垢不净故，般若波罗蜜清净？”<br>
      　　佛言：“一切法毕竟清净故，般若波罗蜜清净。”　　<br>
      　　【论】释曰：是般若波罗蜜虽皆甚深，是品中了了说诸法实相故。是以三千大千世界中诸天，持诸供养具，来供养佛，一面立。<br>
      　　问曰：即是上诸天，今更来？<br>
      　　答曰：有人言：“事久故，去竟更来。”有人言：“更有新天来者。”欲令信般若故，十方面各千佛现。是人福德因缘，应见千佛故；佛神力故，在会众人皆见十方佛。人天所见有限，非佛威神，无由得见彼诸佛。佛前说法者，皆字须菩提；难问者，皆字释提桓因：取其同字者有千人。是时，须菩提、帝释皆欢喜言：非独我等能说能问。佛欲证其事，故广引其事，说弥勒及贤劫菩萨，于是摩伽陀国，王舍城耆阇崛山，说般若波罗蜜。<br>
      　　如经中说：弥勒菩萨将大众到耆阇崛山，以足指开山顶；摩诃迦葉骨身，著僧伽梨，执杖持钵而出。弥勒为大众说言：“有过去释迦牟尼佛，人寿百岁时，是人是少欲知足，行头陀弟子中第一，具六神通，得三明，常怜愍利益众生故，以神通力，令此骨身至今。因此小身得如是利，何况汝等大身，大身生于好世，而不能自利？”尔时，弥勒因是事广说法，令无量众生得尽苦际。以此事故，知弥勒在耆阇崛山中说法。是般若波罗蜜，过去、未来、现在佛所说，应当信受。<br>
      　　须菩提问：弥勒以何相、何因、以何法门说？佛言：如我说色等诸法，非常非无常、非缚非解等如先说，亦不说色过去、未来、现在；如涅槃出三世，色等诸法亦如是；如先说一切法如涅槃相，弥勒所说亦如是。尔时，须菩提欢喜白佛言：世尊，是般若波罗蜜第一清净。佛言：色等诸法清净故净，因果相似故。色等法清净者，所谓色等法不失业因缘故，及不得诸法生相定实故，不生不灭。诸法相常不污染故，不垢不净。此中说譬喻，欲令事明了故。如虚空尘水不著，性清净故；般若波罗蜜亦如是，不生不灭故常清净。如虚空不可染污；般若波罗蜜亦如是，虽有邪见戏论不能染污，刀仗恶事不能坏，无色无形故不可取，不可取故则不可染污。<br>
      　　复次，诸菩萨住辩才乐说无碍智中，为众生说十二部经、八万四千法聚，皆是般若波罗蜜一事，而分别为说，是故说般若波罗蜜可说故，清净如虚空。因虚空及山谷，有人声从口中空出，因是二声故名响。如响空，口声亦如是，是二声皆虚诳不实，而人以声为实，以响为虚；般若亦如是，一切法皆毕竟空，如幻、如梦，凡夫法、圣法皆是虚诳，小菩萨以凡夫法为虚诳，圣法为实。<br>
      　　问曰：是二皆虚诳，何以故小菩萨以凡夫法为虚，圣法为实？<br>
      　　答曰：圣法因持戒、禅定、智慧，修集功德所成，故以为实。以凡夫法自然有，如响自然出，非是人故作以为虚。众生无始世来，著此身故，声从身出以为实；小菩萨深乐善法故以为实。<br>
      　　复次，如虚空中无音声语言相故无所说，是语言音声皆是作法，虚空是无作法。般若波罗蜜亦如是，第一深义毕竟空，无有言说，一切语言道断故。<br>
      　　复次，如虚空无所得相，不得有，不得无。若有，无相如先破虚空相；若无，因是虚空造无量事！般若波罗蜜亦如是，有、无相不可得故清净。<br>
      　　复次，般若波罗蜜，因诸法正忆念故生。正忆念者，毕竟空清净，故一切法不生不灭，不垢不净。</p>
<div class="jwbt-box"><div class="jwbt"><a name=j1163-04-12><a href="1163-04.htm#MENU-top">大智度论卷第六十五</div></a></a>
<div class="jwbtbm"><a name=j1163-04-13><a href="1163-04.htm#MENU-top">释无作品第四十三之下</div></div></a></a>
<p>　　【经】须菩提白佛言：“世尊，若善男子、善女人，受持是般若波罗蜜，亲近、正忆念者，终不病眼、耳、鼻、舌、身，亦终不病，身无形残，亦不衰耄，终不横死。无数百千万诸天，四天王天乃至净居诸天，皆悉随从听受。六斋日，月八日、二十三日、十四日、二十九日、十五日、三十日，诸天众会。善男子为法师者，在所说般若波罗蜜，皆悉来集。是善男子、善女人，在大众中说是般若波罗蜜，得无量无边、阿僧祇、不可思议、不可称量福德！”<br>
      　　佛告须菩提：“如是，如是。是善男子、善女人，若六斋日，月八日、二十三日、十四日、二十九日、十五日、三十日，在诸天众前，说般若波罗蜜。是善男子、善女人，得无量无边、阿僧祇、不可思议、不可称量福德。何以故？须菩提，般若波罗蜜是大珍宝。何等是大珍宝？是般若波罗蜜，能拔地狱、畜生、饿鬼及人中贫穷，能与刹利、婆罗门大姓、居士大家，能与四天王天处乃至非有想非无想处，能与须陀洹果、斯陀含果、阿那含果、阿罗汉果、辟支佛道、阿耨多罗三藐三菩提。何以故？是般若波罗蜜中，广说十善道、四禅、四无量心、四无色定、四念处乃至八圣道分、檀波罗蜜、尸罗波罗蜜、羼提波罗蜜、毗梨耶波罗蜜、禅波罗蜜、般若波罗蜜，广说内空乃至无法有法空，广说佛十力乃至一切种智。从是中学，出生刹利大姓、婆罗门大姓、居士大家，出生四天王天、三十三天、夜摩天、兜率陀天、化乐天、他化自在天、梵身天、梵辅天、梵众天、大梵天、光天、少光天、无量光天、光音天、净天、少净天、无量净天、遍净天、阿那婆伽天、得福天、广果天、无想天、阿浮诃那天、不热天、快见天、妙见天、阿迦尼吒天、虚空无边处天、识无边处天、无所有处天、非有想非无想处天。是法中学，得须陀洹果、斯陀含果、阿那含果、阿罗汉果，得辟支佛道，得阿耨多罗三藐三菩提。以是故，须菩提，般若波罗蜜，名为大珍宝。珍宝波罗蜜中，无有法可得，若生若灭、若垢若净、若取若舍；珍宝波罗蜜，亦无有法，若善若不善、若世间若出世间、若有漏若无漏、若有为若无为。以是故，须菩提，是名无所得珍宝波罗蜜。须菩提，是珍宝波罗蜜，无有法能染污。何以故？所用染法不可得故。须菩提，以是故名无染珍宝波罗蜜。<br>
      　　“须菩提，若菩萨摩诃萨行般若波罗蜜时，亦如是不知，亦如是不分别，亦如是不得，亦如是不戏论，是为能修行般若波罗蜜；亦能礼觐诸佛，从一佛国至一佛国，供养恭敬，尊重赞叹诸佛；游诸佛刹，成就众生，净佛国土。须菩提，是般若波罗蜜，于诸法无有力、无非力，亦无受、亦无与，不生不灭，不垢不净，不增不减。是波罗蜜亦非过去、非未来、非现在，不舍欲界、不住欲界，不舍色界、不住色界，不舍无色界、不住无色界。是般若波罗蜜，不与檀波罗蜜亦不舍，不与尸罗波罗蜜亦不舍，不与羼提波罗蜜亦不舍，不与毗梨耶波罗蜜亦不舍，不与禅波罗蜜亦不舍，不与般若波罗蜜亦不舍；不与内空亦不舍，乃至不与无法有法空亦不舍；不与四念处亦不舍，乃至不与八圣道分亦不舍；不与佛十力亦不舍，乃至不与十八不共法亦不舍；不与须陀洹果亦不舍，乃至不与阿罗汉果亦不舍；不与辟支佛道亦不舍，乃至不与一切智亦不舍。是般若波罗蜜，不与阿罗汉法，不舍凡人法；不与辟支佛法，不舍阿罗汉法；不与佛法，不舍辟支佛法。是般若波罗蜜，亦不与无为法，不舍有为法。何以故？若有诸佛，若无诸佛，是诸法相常住不异，法相、法住、法位、常住，不谬不失故。”　　<br>
      　　【论】问曰：若受持般若正忆念，犹有众患，云何言终不病眼等？<br>
      　　答曰：是事，上功德、地狱品中已广说。所谓非必受报业，故无众患。又常受持、正忆念，如所说行般若，故无众患。譬如良药，能破众病；若不能将顺，则不除患，非药之失。又如[病-丙+宁]人虽得利器，不能御难，非器之过；行者如是，先世重罪，今世不如所说行故，不得般若力，非般若过。<br>
      　　问曰：天上亦有般若波罗蜜，诸天何以于六斋日，随逐不净人身，求闻般若？<br>
      　　答曰：天上有经卷，传闻如是，亦非佛说。若令有者，忉利天上、兜率天上当有。何以故？阿修罗共忉利天斗时，佛敕帝释，汝当诵念般若；兜率天上常有补处菩萨，为诸天说，故可有。色界诸天，身及衣服轻微，乃至无两数，常乐宴寂，受禅定味，是故不应有经卷。诸天著二种乐，欲乐、定乐，不能勤苦书持般若波罗蜜。阎浮提人，能精进、书持受学、正忆念。如经说，阎浮提人以三因缘，胜诸天及郁单越人：一者、能断淫欲，二者、强识念力，三者、能精勤勇猛。是阎浮提人，能书写、读诵、受持，以是故诸天来下，礼拜般若经卷，或欲闻说。复有人言：“天上若有经卷，远来供养，福德增益，求般若波罗蜜亦无厌足。有菩萨天，欲令般若尊重，故来下，欲令众生益加信敬：诸天尚来，何况我等！”行者若闻好香，若见光明，有如是希有事，故深心信乐般若。又未离欲人，恶鬼、魔民，常逐伺便，令堕恶处。从四天王乃至净居天，是大力诸天来，小鬼避去，菩萨能生清净大心，如先品中说，是故来随逐法师。<br>
      　　六斋日，诸天来观人心，十五日、三十日，上白诸天。复次，是六斋日，是恶日，令人衰凶；若有是日受八戒、持斋、布施、听法，是时诸天欢喜，小鬼不得其便，利益行者。是日法师高座说法，如是等种种因缘，故诸天皆来。说法者赞叹无量无边无上法，所谓般若波罗蜜，亦得无量无边福德。若为人说，人钝根、福德薄，故得福少；诸天利根、福德多、福田胜，故得福多。故佛说行者斋日，诸天及大众中说般若，得福无量。<br>
      　　此中佛可须菩提所言，复自说无量福德因缘，所谓般若波罗蜜，是大珍宝波罗蜜。如如意宝珠，能满一切人愿；是般若波罗蜜，能满一切众生愿，所谓离苦、得乐。离苦者，般若波罗蜜，能拔众生地狱、畜生、饿鬼及人中贫穷；与乐者，能与刹利大姓，乃至阿耨多罗三藐三菩提。是乐因缘善法，般若波罗蜜中广说，所谓十善道乃至一切智。如如意宝，能出衣服、饮食、金银等，随意所须；般若波罗蜜亦如是，能令得十善道，乃至一切智，刹利大姓乃至佛。以是事故，名为珍宝波罗蜜。<br>
      　　复次，珍宝波罗蜜者，如人得如意宝，则随意所须皆得，失则忧恼；是般若波罗蜜，不生不灭常不失，世世与众生乐，末后令得佛道。如人得如意宝，则心生自高，轻贱他人，是为衰因缘；若人得世间般若波罗蜜，亦如是分别，著诸善法，舍诸恶法，生高心，轻懱余人，则开诸罪门。珍宝般若波罗蜜，出世间般若波罗蜜中，不分别善不善，是名大珍宝波罗蜜，能利众生，毕竟无忧。是珍宝波罗蜜，善法尚不能污染，何况不善法？如此中说：如是亦不知者。如上说般若相，亦不作是知，不作知者，不取相亦不生著，不分别，不得定相，是名无有过患，无有法爱，断诸戏论。如是人能实修行般若波罗蜜，以法礼佛，自得实法利益，故能利众生。能自离恶，能令众生离恶，故得净佛世界。用无所得方便力，故知诸法毕竟寂灭相，而能为众生故起诸善法。般若波罗蜜毕竟清净，故无力、无非力。譬如虚空，虽无有法，而因虚空得有所作。无有一法定相可著，故无有力；得诸法实相，于诸善法无碍，乃至降魔成佛，非无有力。不受不与、不生不灭等，乃至不舍有为法、不与无为法，亦如是。此中说因缘：有佛无佛，诸法性常住世间。诸法性者，即是诸法实相；诸法实相者，即是般若波罗蜜。若以常无常等求诸法实相，是皆为错。若人入法性中，则无有错谬，法性常故不失。</p>
      <p>　　【经】尔时，诸天子虚空中立，发大音声，踊跃欢喜，以优钵罗华、波头摩华、拘物头华、分陀利华而散佛上，如是言：“我等于阎浮提，见第二法轮转。”是中无量百千天子，得无生法忍。<br>
      　　佛告须菩提：“是法轮非第一转，非第二转。是般若波罗蜜，不为转故出，不为还故出，无法有法空故。”<br>
      　　须菩提白佛言：“世尊，云何无法有法空故，般若波罗蜜不为转、不为还故出？”<br>
      　　佛言：“般若波罗蜜、般若波罗蜜相空，乃至檀波罗蜜、檀波罗蜜相空；内空、内空相空，乃至无法有法空、无法有法空相空；四念处、四念处相空，乃至八圣道分、八圣道分相空；佛十力、佛十力相空，乃至十八不共法、十八不共法相空；须陀洹果、须陀洹果相空，斯陀含果、斯陀含果相空，阿那含果、阿那含果相空，阿罗汉果、阿罗汉果相空，辟支佛道、辟支佛道相空；一切种智、一切种智相空。”<br>
      　　须菩提白佛言：“世尊，诸菩萨摩诃萨般若波罗蜜，是摩诃波罗蜜！何以故？虽一切法自性空，而诸菩萨摩诃萨，因般若波罗蜜得阿耨多罗三藐三菩提，亦无法可得转法轮，亦无法可转，亦无法可还。是摩诃波罗蜜中，亦无有法可见。何以故？是法不可得，若转若还，一切法毕竟不生故。何以故？是空相，不能转，不能还；无相相，不能转，不能还；无作相，不能转，不能还。若能如是说般若波罗蜜，教照开示，分别显现，解释浅易，有能如是教者，是名清净说般若波罗蜜。亦无说者，亦无受者，亦无证者。若无说、无受、无证，亦无灭者，是说法中亦无毕定福田。”<br>
      　　【论】释曰：诸天闻般若，大欢喜踊跃。诸天身轻利根，分别著相，知有轻重。闻般若波罗蜜毕竟清净、平等实相、大利益众生、无有过者，是故踊跃欢喜，起身业、口业，持供养具莲华等，供养于佛，作是言：我等于阎浮提，见第二法轮转。<br>
      　　问曰：初说法令人得道，是名转法轮，今何以言第二法轮转？若以佛说名为转法轮者，皆是法轮，何限第二？<br>
      　　答曰：初说法名定实一法轮，因初转乃至法尽，通名为转。是诸天见是会中多有人发无上道，得无生法忍，见是利益，故赞言第二转法轮。初转法轮，八万诸天得无生法忍，阿若憍陈如一人得初道。今无量诸天得无生法忍，是故说第二法轮转。今转法轮，似如初转。<br>
      　　问曰：今转法轮，多人得道；初转法轮，得道者少，云何以大喻小？<br>
      　　答曰：诸佛事有二种：一者、密，二者、现。初转法轮，声闻人见八万、一人得初道；诸菩萨见无数阿僧祇人得声闻道，无数人种辟支佛道因缘，无数阿僧祇人发无上道心，无数阿僧祇人行六波罗蜜道，得诸深三昧陀罗尼门，十方无量众生得无生法忍，无量阿僧祇众生从初地中乃至十地住，无量阿僧祇众生得一生补处，无量阿僧祇众生得坐道场，闻是法疾成佛道。如是等不可思议相，是名密转法轮相。譬如大雨，大树则多受，小树则少受。以是故，当知初转法轮亦大，后喻前无咎！转法轮非一非二者，为毕竟空，及转法轮果报涅槃故如是说，是则因中说果。法轮即是般若波罗蜜，是般若波罗蜜，无起无作相，故无转无还。如十二因缘中，说无明毕竟空，故不能实生诸行等；无明虚妄颠倒，无有实定，故无法可灭。说世间生法，故名为转；说世间灭法，故名为还。般若波罗蜜中无此二事，故说无转、无还。无法有法空故，无转是有法空，无还是无法空。<br>
      　　问曰：须菩提何以作是问：有法无法空故，般若波罗蜜不为转、不为还故出？而佛还以空答？<br>
      　　答曰：有人说：“诸法有四种相：一者、说有，二者、说无，三者、说亦有亦无，四者、说非有非无。是中邪忆念故，四种邪行；著此四法故，名为邪道。是中正忆念故，四种正行中不著故，名为正道。”是中破非有非无故，名无法有法空。佛说乃至破非有非无，故说无有转、无有还，破非有非无有二种：一者、用上三句破，二者、用涅槃实相破。须菩提虽知佛以涅槃破有无，是中有新发意菩萨，或错谬故用三句破非有非无，于无法有法空中还生邪见；故佛说有法无法亦自相空，是故说般若波罗蜜无转、无还。般若波罗蜜中，无般若波罗蜜相，一切法无相故；乃至檀波罗蜜亦如是，内空乃至一切种智相空亦如是。<br>
      　　尔时，须菩提及大众，欢喜赞叹般若波罗蜜，作是言：大波罗蜜，所谓般若波罗蜜。大波罗蜜者，所谓一切法虽自性空，而般若波罗蜜能利益菩萨，令得阿耨多罗三藐三菩提；虽得亦无所得，虽转法轮亦无所转。<br>
      　　问曰：若诸法空，般若波罗蜜空，阿耨多罗三藐三菩提亦空，不应赞般若为摩诃波罗蜜？<br>
      　　答曰：此中说一切法自性空故，自性空中亦无自性空，是故名摩诃波罗蜜。若无空相，不应作难，以毕竟空故无所破，而能行诸善法，得阿耨多罗三藐三菩提；世俗法故，非第一义。诸佛虽说法，令他得道，破烦恼，从此至彼，名为转。今我等诸烦恼，虚诳颠倒，妄语无有定相；若无定相，为何所断？若无所断，亦无转、无还，是故说虽转法轮亦无转、还。何以故？是般若波罗蜜中，无有法五眼所能见，若转、若还；一切法，从本已来毕竟不生故。是自性空、毕竟空，非转相，非还相。畏堕常故不转，畏堕灭故不还；畏堕有故不转，畏堕无故不还；畏著世间故不转，畏著涅槃故不还。如是自性空、毕竟空、十八空等无量诸空；是空解脱门，不转、不还；无相、无作、亦如是。入是三解脱门，舍我、我所心，是名说得解脱。能如是不取相，不著心，说般若波罗蜜，教、照等。说者，若案文，若口传。教者，为人赞般若，令受持、读诵、正忆念。照者，如人执灯照物，若人不知般若，以智慧明照之令知。开者，如宝藏闭门，虽有好物而不能得，若开其门，则随意所取；如人疑不信般若者，开邪疑扉，折无明关，是人则随意所取。示者，如人眼视不明，指示好丑；如人有小信小智者，示是道非道、是利是失等。分别者，分别诸法，是善是不善，是罪是福，是世间是涅槃；经书略说，难解难信，能广为分别解说，令得信解。显现者，佛为种种众生说种种法，或时毁訾善法，助不善法，趣令众生得解。说法者，说佛意趣以应众生，令知轻重相。解释者，如囊中宝物，系口则人不知，若为人解经卷囊，解释义理；又如重物，披析令轻，种种因缘譬喻，解释本末令易解。浅易者，如深水难渡，有人分散此水令浅，则渡者皆易；般若波罗蜜，如水甚深，论议方便力故，种种说能令浅易，乃至小智之人皆能信解。能以十种为首，说甚深义，是名清净说般若波罗蜜义。第一义中，实无所说，毕竟空故无说，无说故无受，无受故无证，无证故无灭诸烦恼者。若无灭烦恼，则无福田。受者，名信受、读诵。行是法，得沙门果，无生法忍，是名为证。证时诸烦恼灭，得有余涅槃，得有余涅槃故是毕定福田。毕定者，诸法同无余涅槃性，故说亦无毕定福田。</p>
<div class="jwbt-box"><div class="jwbtbm"><a name=j1163-04-14><a href="1163-04.htm#MENU-top">释诸波罗蜜品第四十四（经作百波罗蜜遍叹品）</div></div></a></a>
<p>　　【经】尔时，慧命须菩提白佛言：“世尊，无边波罗蜜，是般若波罗蜜。”佛言：“如虚空无边故。”（一）<br>
      　　“世尊，等波罗蜜，是般若波罗蜜。”佛言：“诸法等故。”（二）<br>
      　　“世尊，离波罗蜜，是般若波罗蜜。”佛言：“毕竟空故。”（三）<br>
      　　“世尊，不坏波罗蜜，是般若波罗蜜。”佛言：“一切法不可得故。”（四）<br>
      　　“世尊，无彼岸波罗蜜，是般若波罗蜜。”佛言：“无名无身故。”（五）<br>
      　　“世尊，空种波罗蜜，是般若波罗蜜。”佛言：“入出息不可得故。”（六）<br>
      　　“世尊，不可说波罗蜜，是般若波罗蜜。”佛言：“觉观不可得故。”（七）<br>
      　　“世尊，无名波罗蜜，是般若波罗蜜。”佛言：“受、想、行、识不可得故。”（八）<br>
      　　“世尊，不去波罗蜜，是般若波罗蜜。”佛言：“一切法不来故。”（九）<br>
      　　“世尊，无移波罗蜜，是般若波罗蜜。”佛言：“一切法不可伏故。”（十）<br>
      　　“世尊，尽波罗蜜，是般若波罗蜜。”佛言：“一切法毕竟尽故。”（十一）<br>
      　　“世尊，不生波罗蜜，是般若波罗蜜。”佛言：“一切法不灭故。”（十二）<br>
      　　“世尊，不灭波罗蜜，是般若波罗蜜。”佛言：“一切法不生故。”（十三）<br>
      　　“世尊，无作波罗蜜，是般若波罗蜜。”佛言：“作者不可得故。”（十四）<br>
      　　“世尊，无知波罗蜜，是般若波罗蜜。”佛言：“知者不可得故。”（十五）<br>
      　　“世尊，不到波罗蜜，是般若波罗蜜。”佛言：“生死不可得故。”（十六）<br>
      　　“世尊，不失波罗蜜，是般若波罗蜜。”佛言：“一切法不失故。”（十七）<br>
      　　【论】释曰；无边波罗蜜者，须菩提闻佛说大珍宝波罗蜜义，因而自赞般若为摩诃波罗蜜。又以智慧深入种种法门，观般若波罗蜜，如大海水无量无边，深知般若波罗蜜功德，因发大欢喜；欲以种种因缘赞叹般若，是故白佛言：世尊，无边波罗蜜，是般若波罗蜜。无边义，从品初至竟，皆是无边义；妨说余事故略说，若广说则无量。复次，常是一边，无常是一边；我无我、有无、世间有边无边、众生有边无边，如是等法，名为邪见边；得般若波罗蜜，则无是诸边，故言无边。复次，譬如物尽处名为边，虚空无色无形故无边；般若波罗蜜毕竟清净故，无有边、无有尽、无取处、无受处、无著处；是故佛答：如虚空无边故，般若波罗蜜亦无边。<br>
      　　菩萨得法忍，观一切法皆平等，是故说一切法等故，言等波罗蜜。<br>
      　　菩萨用毕竟空心，离诸烦恼，亦离诸法，是故名离波罗蜜。<br>
      　　菩萨用是般若波罗蜜，总相、别相求诸法，不得定相如毛发许，以不可得故，于一切法心不著。若有邪见戏论人，用邪见著心，欲破坏是菩萨；是菩萨无所著故，不可破坏，是名不坏波罗蜜。<br>
      　　此岸名为生死，彼岸名涅槃，中有诸烦恼大河；一切出家人，欲舍此岸，贪著彼岸；而般若波罗蜜无彼岸，彼岸是涅槃，无色无名，是故说无色无名故，是名无彼岸波罗蜜。<br>
      　　有虚空则有出入息，出入息皆从虚诳业因缘生；出者非入，入者非出，念念生灭，不可得实相；息不可得故，一切法亦不可得；不可得故，名空种波罗蜜。<br>
      　　一切法空寂相，故不须觉观，觉观无故，则无言说，无言说故，说般若波罗蜜断语言道，是故名不可说波罗蜜。<br>
      　　二法摄一切法，所谓名、色。四大及造色，色所摄；受等四众，名所摄。分别诸法者，说般若波罗蜜是智慧相故，名所摄。今实不离色是名，不离名是色，是般若波罗蜜无知相，故说受、想、行、识不可得故，言无名波罗蜜。<br>
      　　一切法无来无去故，名无去波罗蜜。<br>
      　　般若波罗蜜，是三世十方佛法藏，以三法印印，无天无人能破，故名无移波罗蜜。<br>
      　　诸有为法，念念尽灭，无有住时。若尔者，过去法不尽，未来法亦不尽，现在法不住故不尽。三世尽不可得故，名为毕竟尽，毕竟尽故，名尽波罗蜜。<br>
      　　一切法三世中生不可得，故无生；无生故，名无生波罗蜜。<br>
      　　不灭波罗蜜，亦如是。<br>
      　　作有二种：一者、众生作，二者、法作。众生作者，布施、持戒等；法作者，火烧、水烂，心识所知。众生空故，无作者；一切法钝，不起不作相故，法亦不作；是二无作故，名无作波罗蜜。<br>
      　　无知波罗蜜亦如是，一切法钝，故无所知。<br>
      　　天眼见有生死，用空慧眼见生死不可得；生死不可得故，今世众生死，无到后世者，但五众先业因缘相续生故，名不到波罗蜜。<br>
      　　般若波罗蜜，不失诸法实相，亦能令一切法不失实相；离般若波罗蜜，一切法皆失。观一切法实相，得般若波罗蜜，是故名不失波罗蜜。</p>
      <p>　　【经】“世尊，梦波罗蜜，是般若波罗蜜。”佛言：“乃至梦中所见不可得故。”（十八）<br>
      　　“世尊，响波罗蜜，是般若波罗蜜。”佛言：“闻声者不可得故。”（十九）<br>
      　　“世尊，影波罗蜜，是般若波罗蜜。”佛言：“镜面不可得故。”（二十）<br>
      　　“世尊，焰波罗蜜，是般若波罗蜜。”佛言：“水流不可得故。”（二十一）<br>
      　　“世尊，幻波罗蜜，是般若波罗蜜。”佛言：“术事不可得故。”（二十二）<br>
      　　“世尊，不垢波罗蜜，是般若波罗蜜。”佛言：“诸烦恼不可得故。”（二十三）<br>
      　　“世尊，无净波罗蜜，是般若波罗蜜。”佛言：“烦恼虚诳故。”（二十四）<br>
      　　“世尊，不污波罗蜜，是般若波罗蜜。”佛言：“处不可得故。”（二十五）<br>
      　　“世尊，不戏论波罗蜜，是般若波罗蜜。”佛言：“一切戏论破故。”（二十六）<br>
      　　“世尊，不念波罗蜜，是般若波罗蜜。”佛言：“一切念破故。”（二十七）<br>
      　　“世尊，不动波罗蜜，是般若波罗蜜。”佛言：“法性常住故。”（二十八）<br>
      　　“世尊，无染波罗蜜，是般若波罗蜜。”佛言：“知一切法妄解故。”（二十九）<br>
      　　“世尊，不起波罗蜜，是般若波罗蜜。”佛言：“一切法无分别故。”（三十）<br>
      　　“世尊，寂灭波罗蜜，是般若波罗蜜。”佛言：“一切法相不可得故。”（三十一）<br>
      　　“世尊，无欲波罗蜜，是般若波罗蜜。”佛言：“欲不可得故。”（三十二）<br>
      　　“世尊，无瞋波罗蜜，是般若波罗蜜。”佛言：“瞋恚不实故。”（三十三）<br>
      　　“世尊，无痴波罗蜜，是般若波罗蜜。”佛言：“无明黑闇灭故。”（三十四）<br>
      　　“世尊，无烦恼波罗蜜，是般若波罗蜜。”佛言：“分别忆想虚妄故。”（三十五）<br>
      　　“世尊，无众生波罗蜜，是般若波罗蜜。”佛言：“众生无所有故。”（三十六）<br>
      　　“世尊，断波罗蜜，是般若波罗蜜。”佛言：“诸法不起故。”（三十七）<br>
      　　“世尊，无二边波罗蜜，是般若波罗蜜。”佛言：“离二边故。”（三十八）<br>
      　　“世尊，不破波罗蜜，是般若波罗蜜。”佛言：“一切法不相离故。”（三十九）<br>
      　　“世尊，不取波罗蜜，是般若波罗蜜。”佛言：“过声闻、辟支佛地故。”（四十）<br>
      　　“世尊，不分别波罗蜜，是般若波罗蜜。”佛言：“诸妄想不可得故。”（四十一）<br>
      　　“世尊，无量波罗蜜，是般若波罗蜜。”佛言：“诸法量不可得故。”（四十二）<br>
      　　“世尊，虚空波罗蜜，是般若波罗蜜。”佛言：“一切法无所有故。”（四十三）<br>
      　　【论】释曰：须菩提赞般若波罗蜜，示众生世间空如梦。佛言：梦亦不可得故，名梦波罗蜜。响、影、焰、幻，亦如是。人心以声为实，以响为虚；影以面镜为实，像为虚；焰以风、尘、日光为实，水为虚；幻以咒术为实，咒术所作为虚。须菩提赞般若以喻为空，佛说喻本事皆空，本事皆空故，是喻亦空。<br>
      　　是般若波罗蜜无垢，能断灭一切垢。佛言：诸烦恼从本已来常无，今何所断？是故名无垢波罗蜜。<br>
      　　无净波罗蜜，亦如是。<br>
      　　无烦恼即是净，淫欲、瞋恚等诸烦恼名为污；是般若波罗蜜，一切垢法所不污。六情是诸烦恼处，六情及一切法，诸烦恼缘处，住处皆不可得故，名不污波罗蜜。<br>
      　　得是般若波罗蜜，一切戏论忆想分别灭故，名不戏论波罗蜜。<br>
      　　一切法毕竟空故，无忆、无念想，无忆、无念想故，名无念波罗蜜。<br>
      　　住法性菩萨，一切论议者所不能胜，一切结使邪见所不能覆，一切法无常破坏，心不生忧；如是等因缘，故名不动波罗蜜。<br>
      　　一切法妄解，非但爱染故，名无染波罗蜜。<br>
      　　忆想分别，是一切结使根本，有结使能起后身业；知忆想分别虚妄，一切后世生业更不复起故，是名不起波罗蜜。<br>
      　　般若波罗蜜中，不取三毒火相故，言寂灭波罗蜜。<br>
      　　佛言：非但三毒相寂灭，一切法相不可得故。是般若波罗蜜，乃至善法中尚不贪，何况余欲？佛说：欲从本已来不可得故：贪欲虚诳，自性不可得故，名无欲波罗蜜；非是离欲故名无欲。瞋恚性毕竟无所有故，名无瞋波罗蜜；非是离瞋故名无瞋。一切法中，无明黑闇破故，名无痴波罗蜜；非是灭痴故名无痴。<br>
      　　无烦恼波罗蜜者，菩萨得无生法忍故，一切烦恼灭。佛言：忆想分别，是烦恼根本，忆想尚无，何况烦恼？故名无烦恼波罗蜜。<br>
      　　般若能破无众生中有众生颠倒，故名无众生波罗蜜。佛言：是众生从本已来不生，无所有故，名无众生。<br>
      　　须菩提意，以般若波罗蜜能断一切有漏法故，名断波罗蜜。佛言：诸法不起不生，无所作，诸法自然断相故名断。<br>
      　　二边者，所谓我无我、断无断，可断法无断法、常灭、有无，如是等无量二边；般若波罗蜜中无是诸边故，名无二边波罗蜜。佛言：是诸边从本已来无，但以虚诳颠倒故著。菩萨求实事故，离是颠倒边。是般若波罗蜜，一相空故，不可破。佛言：不但般若波罗蜜，一切法皆无定异相。如果不离因，因不离果；有为法不离无为法，无为法不离有为法；般若波罗蜜不离一切法，一切法不离般若波罗蜜；一切法实相即是般若波罗蜜故，名不破波罗蜜。破者，所谓诸法各各离散。<br>
      　　一切法常无常等过失，是故般若波罗蜜不取一切法。佛言：一切法乃至二乘出世间清净法，亦不取，故名不取波罗蜜。<br>
      　　分别名取相生心，妄想分别；般若是实相故，无是妄想分别。佛言：因忆想分别，有无分别；今忆想分别，从本已来无故，名无分别波罗蜜。<br>
      　　般若波罗蜜出四无量故，名无量波罗蜜。复次，毕竟空、为得涅槃无量法故，名无量。复次，智慧所不能到边崖，是名无量。量名六情所筹度，是法空无相无生灭，六情所不能量。何以故？物多而量器小故。佛言：非但是般若波罗蜜无量，色等一切法不可得故皆无量。<br>
      　　如虚空无色无形，无所能作，般若波罗蜜亦如是。佛言：非但虚空无所有，色等诸法皆无所有故，名虚空波罗蜜。</p>
      <p>　　【经】“世尊，无常波罗蜜，是般若波罗蜜。”佛言：“一切法破坏故。”（四十四）<br>
      　　“世尊，苦波罗蜜，是般若波罗蜜。”佛言：“一切法恼相故。”（四十五）<br>
      　　“世尊，无我波罗蜜，是般若波罗蜜。”佛言：“一切法不著故。”（四十六）<br>
      　　“世尊，空波罗蜜，是般若波罗蜜。”佛言：“一切法不可得故。”（四十七）<br>
      　　“世尊，无相波罗蜜，是般若波罗蜜。”佛言：“一切法不生故。”（四十八）<br>
      　　“世尊，内空波罗蜜，是般若波罗蜜。”佛言：“内法不可得故。”（四十九）<br>
      　　“世尊，外空波罗蜜，是般若波罗蜜。”佛言：“外法不可得故。”（五十）<br>
      　　“世尊，内外空波罗蜜，是般若波罗蜜。”佛言：“内外法不可得故。”（五十一）<br>
      　　“世尊，空空波罗蜜，是般若波罗蜜。”佛言：“空空法不可得故。”（五十二）<br>
      　　“世尊，大空波罗蜜，是般若波罗蜜。”佛言：“一切法不可得故。”（五十三）<br>
      　　“世尊，第一义空波罗蜜，是般若波罗蜜。”佛言：“涅槃不可得故。”（五十四）<br>
      　　“世尊，有为空波罗蜜，是般若波罗蜜。”佛言：“有为法不可得故。”（五十五）<br>
      　　“世尊，无为空波罗蜜，是般若波罗蜜。”佛言：“无为法不可得故。”（五十六）<br>
      　　“世尊，毕竟空波罗蜜，是般若波罗蜜。”佛言：“诸法毕竟不可得故。”（五十七）<br>
      　　“世尊，无始空波罗蜜，是般若波罗蜜。”佛言：“诸法无始不可得故。”（五十八）<br>
      　　“世尊，散空波罗蜜，是般若波罗蜜。”佛言：“散法不可得故。”（五十九）<br>
      　　“世尊，性空波罗蜜，是般若波罗蜜。”佛言：“有为无为法不可得故。”（六十）<br>
      　　“世尊，诸法空波罗蜜，是般若波罗蜜。”佛言：“一切法不可得故。”（六十一）<br>
      　　“世尊，自相空波罗蜜，是般若波罗蜜。”佛言：“自相离故。”（六十二）<br>
      　　“世尊，无法空波罗蜜，是般若波罗蜜。”佛言：“无法不可得故。”（六十三）<br>
      　　“世尊，有法空波罗蜜，是般若波罗蜜。”佛言：“有法不可得故。”（六十四）<br>
      　　“世尊，无法有法空波罗蜜，是般若波罗蜜。”佛言：“无法有法不可得故。”（六十五）<br>
      　　“世尊，念处波罗蜜，是般若波罗蜜。”佛言：“身、受、心、法不可得故。”（六十六）<br>
      　　“世尊，正勤波罗蜜，是般若波罗蜜。”佛言：“善不善法不可得故。”（六十七）<br>
      　　“世尊，如意足波罗蜜，是般若波罗蜜。”佛言：“四如意足不可得故。”（六十八）<br>
      　　“世尊，根波罗蜜，是般若波罗蜜。”佛言：“五根不可得故。”（六十九）<br>
      　　“世尊，力波罗蜜，是般若波罗蜜。”佛言：“五力不可得故。”（七十）<br>
      　　“世尊，觉波罗蜜，是般若波罗蜜。”佛言：“七觉分不可得故。”（七十一）<br>
      　　“世尊，道波罗蜜，是般若波罗蜜。”佛言：“八圣道分不可得故。”（七十二）<br>
      　　“世尊，无作波罗蜜，是般若波罗蜜。”佛言：“无作不可得故。”（七十三）<br>
      　　“世尊，空波罗蜜，是般若波罗蜜。”佛言：“空相不可得故。”（七十四）<br>
      　　“世尊，无相波罗蜜，是般若波罗蜜。”佛言：“寂灭相不可得故。”（七十五）<br>
      　　“世尊，背舍波罗蜜，是般若波罗蜜。”佛言：“八背舍不可得故。”（七十六）<br>
      　　“世尊，定波罗蜜，是般若波罗蜜。”佛言：“九次第定不可得故。”（七十七）<br>
      　　“世尊，檀波罗蜜，是般若波罗蜜。”佛言：“悭贪不可得故。”（七十八）<br>
      　　“世尊，尸罗波罗蜜，是般若波罗蜜。”佛言：“破戒不可得故。”（七十九）<br>
      　　“世尊，羼提波罗蜜，是般若波罗蜜。”佛言：“忍不忍辱不可得故。”（八十）<br>
      　　“世尊，毗梨耶波罗蜜，是般若波罗蜜。”佛言：“懈怠精进不可得故。”（八十一）<br>
      　　“世尊，禅波罗蜜，是般若波罗蜜。”佛言：“定乱不可得故。”（八十二）<br>
      　　“世尊，般若波罗蜜，是般若波罗蜜。”佛言：“痴慧不可得故。”（八十三）<br>
      　　“世尊，十力波罗蜜，是般若波罗蜜。”佛言：“一切法不可伏故。”（八十四）<br>
      　　“世尊，无所畏波罗蜜，是般若波罗蜜。”佛言：“道种智不没故。”（八十五）<br>
      　　“世尊，无碍智波罗蜜，是般若波罗蜜。”佛言：“一切法无障无碍故。”（八十六）<br>
      　　“世尊，佛法波罗蜜，是般若波罗蜜。”佛言：“过一切法故。”（八十七）<br>
      　　“世尊，如实说波罗蜜，是般若波罗蜜。”佛言：“一切语如实故。”（八十八）<br>
      　　“世尊，自然波罗蜜，是般若波罗蜜。”佛言：“一切法中自在故。”（八十九）<br>
      　　“世尊，佛波罗蜜，是般若波罗蜜。”佛言：“知一切法、一切种故。”（九十）<br>
      　　【论】释曰：般若波罗蜜中，有无常圣行，故名无常波罗蜜。佛言：非但般若中有无常，观一切法无常故，名无常波罗蜜。<br>
      　　问曰：上来说般若波罗蜜法性常住，今何以说无常？<br>
      　　答曰：般若波罗蜜是智慧，观法从因缘和合生，是有为法故无常；般若波罗蜜所缘处，如、法性、实际、无为法故常。须菩提说有为般若，故言般若无常。<br>
      　　问曰：若尔者，佛何以说一切法尽，是破坏无常，无为法无破坏相？<br>
      　　答曰：一切法名六情，内外皆是作法，作法故必归破坏相。离有为法，无无为法，亦更无有法相，因有为法相，故说无为法不生不灭。<br>
      　　复次，一切有为法有二种：一者、名字一切，二者、实一切。一切有为法破坏，故名一切无常、苦等。乃至无法有法空，亦如是。须菩提说一切法相赞般若，佛举一切法答。正观身等四法，从四念处生，四念处是四谛之初门，四谛是四沙门果初门，阿罗汉果分别即是三乘。四念处，般若波罗蜜中，种种广说。佛言：是四种法缘处，从本已来皆不可得，故名念处波罗蜜。从四正勤乃至般若波罗蜜，亦如是。<br>
      　　问曰：余法可以赞般若，云何复以般若赞般若？<br>
      　　答曰：有二种般若：一者、常住般若；二者、与五波罗蜜共行，有用般若波罗蜜。须菩提赞有用般若波罗蜜，能破无明黑闇，能与真智慧；是故佛说常住般若波罗蜜，痴慧不可得故。行是般若波罗蜜菩萨，初得菩萨十力，后得佛十力，是故说十力波罗蜜。佛言：非但十力者不可破，不可伏，一切法实相，亦不可破，亦不可伏。佛意为众生故说十力，佛力无量无边；如佛力，一切法实相亦如是不可伏，故名十力波罗蜜。<br>
      　　菩萨得是般若波罗蜜力，于佛前能说法论议，何况余处！尚不畏魔王，何况外道？故名无所畏波罗蜜。佛言：道种智不没故，道种智名法眼，知一切众生以何道得涅槃。般若波罗蜜，常寂灭相不可说，是菩萨以道种智故，引导众生，于大众中师子吼；道种智增益故不没，无所畏，不自憍慢我有是法，名无畏波罗蜜。<br>
      　　须菩提从佛闻法，无畏转深，故赞般若波罗蜜，言无碍波罗蜜。佛言：非但四无碍，一切法入如、法性、实际故，皆是无碍相。<br>
      　　菩萨因般若波罗蜜，能集十力、四无所畏、四无碍智、大慈大悲等诸佛法故，说佛法波罗蜜。佛言：声闻法于凡夫法为胜，辟支佛法于声闻法为胜，佛法于一切法最胜。如一切色中，虚空广大；佛法最胜，无能及，无可喻，过一切法故，名佛法波罗蜜。<br>
      　　如过去佛行六波罗蜜，得诸法如相；今佛亦如是行六波罗蜜，得佛道故，故名多陀阿伽陀波罗蜜。多陀阿伽陀者，或言如来，或言如实说，或言如实知。此中佛说：非但佛说名如实说，一切语言皆是如实故，名如实说波罗蜜。<br>
      　　是般若波罗蜜具足，后身自然作佛故，名自然波罗蜜。自然名佛，佛所说故，名自然波罗蜜。复次，是般若波罗蜜实相自然，不由他作故，名自然。佛言：佛一切法中得自在力故，名自然波罗蜜。<br>
      　　具足十地，得十力，四无所畏，转法轮，击法鼓，觉世间无明睡众生故，名为佛波罗蜜。佛，秦言觉者、知者。何者是？所谓正知一切法、一切种故，故名觉。一切法者，所谓五众、十二入、十八界等。复次，一切法，名外道经书、技术、禅定等，略说有五种，所谓凡夫法、声闻法、辟支佛法、菩萨法、佛法。佛，略知有二种相，所谓总相、别相；又以分别相、毕竟空相。广知则一切种，一切种是一切无量无边法门。以是事故，名为佛波罗蜜；不以佛身故，名为佛波罗蜜，但以一切种智故。</p>
<div class="jwbt-box"><div class="jwbt"><a name=j1163-04-15><a href="1163-04.htm#MENU-top">大智度论卷第六十六</div></a></a>
<div class="jwbtbm"><a name=j1163-04-16><a href="1163-04.htm#MENU-top">释闻持品第四十五之上（经作经耳闻持品）</div></div></a></a>
<p>　　【经】尔时，释提桓因作是念：“若善男子、善女人，得闻般若波罗蜜经耳者，是人于前世佛所作功德，与善知识相随，何况受持、亲近、读诵、正忆念、如说行！当知是善男子、善女人，多亲近诸佛，能得听受，乃至正忆念、如说行，能问能答。当知是善男子、善女人，于前世多供养亲近诸佛故，闻是深般若波罗蜜，不惊、不怖、不畏。当知是人，亦于无量亿劫行檀波罗蜜、尸罗波罗蜜、羼提波罗蜜、毗梨耶波罗蜜、禅波罗蜜、般若波罗蜜。”<br>
      　　尔时，舍利弗白佛言：“世尊，若有善男子、善女人，闻是深般若波罗蜜，不惊、不怖、不畏，闻已受持亲近，如说习行，当知是善男子、善女人，如阿鞞跋致菩萨摩诃萨。何以故？世尊，是般若波罗蜜甚深，若先世不久行檀波罗蜜、尸罗波罗蜜、羼提波罗蜜、毗梨耶波罗蜜、禅波罗蜜、般若波罗蜜，终不能信解深般若波罗蜜。<br>
      　　“世尊，若有善男子、善女人，毁訾深般若波罗蜜者，当知是人前世，亦毁訾深般若波罗蜜。何以故？是善男子、善女人，闻说深般若波罗蜜时，无信无乐，心不清净，当知是善男子、善女人，先世不问不难诸佛及弟子，云何应行檀波罗蜜、尸罗波罗蜜、羼提波罗蜜、毗梨耶波罗蜜、禅波罗蜜、般若波罗蜜？云何应修内空，乃至云何应修无法有法空？云何应修四念处，乃至云何应修八圣道分？云何应修佛十力，乃至云何应修十八不共法？”<br>
      　　释提桓因语舍利弗：“是深般若波罗蜜，若有善男子、善女人，不久行檀波罗蜜、尸罗波罗蜜、羼提波罗蜜、毗梨耶波罗蜜、禅波罗蜜、般若波罗蜜，不行内空乃至无法有法空，不行四禅、四无量心、四无色定，不行四念处乃至八圣道分，不行佛十力乃至十八不共法；如是人不信解是般若波罗蜜，有何可怪？大德舍利弗，我礼般若波罗蜜！礼般若波罗蜜，是礼一切智。”<br>
      　　佛告释提桓因：“如是，如是。憍尸迦，礼般若波罗蜜，是礼一切智。何以故？憍尸迦，诸佛一切智，皆从般若波罗蜜生，一切智即是般若波罗蜜。以是故，憍尸迦，善男子、善女人，欲住一切智，当住般若波罗蜜。若善男子、善女人，欲生道种智，当习行般若波罗蜜；欲断一切诸结及习，当习行般若波罗蜜。善男子、善女人欲转法轮，当习行般若波罗蜜。善男子、善女人，欲得须陀洹果、斯陀含果、阿那含果、阿罗汉果，当习行般若波罗蜜；欲得辟支佛道，当习行般若波罗蜜；欲教众生令得须陀洹果、斯陀含果、阿那含果、阿罗汉果、辟支佛道，当习行般若波罗蜜。若善男子、善女人，欲教众生令得阿耨多罗三藐三菩提，若欲总摄比丘僧，当习行般若波罗蜜。”　　<br>
      　　【论】释曰：释提桓因是诸天主，利根智胜，信佛法故，倍复增益；如火得风，逾更炽盛。闻须菩提以种种因缘，赞般若波罗蜜，佛以深理成其所赞。帝释发希有心，作是念：若善男子、善女人，得闻般若经耳者，是人于前世多供养诸佛，作大功德，今世得遇好师、同学等善知识。因先世供养佛，缘今世善知识故，闻般若波罗蜜能信；何况读诵、思惟、正忆念，修习禅定，筹量分别义趣，能成办事者！当知是人，从过去诸佛及弟子，闻深般若波罗蜜义信受，不怖、不畏。何以故？是人于无量阿僧祇劫，行六波罗蜜等诸功德；是故虽未得阿鞞跋致地，于深法中不疑、不悔。譬如新擘干毳，随风东西；湿毳緤致，则不可动。新发意菩萨亦如是，不久修德，作福浅薄，随他人语，不能信受般若波罗蜜；若久修福德，不随他语，则能信受深般若波罗蜜，不惊、不怖。<br>
      　　帝释思惟念般若波罗蜜有无量功德时，舍利弗知帝释所念，而白佛言：世尊，善男子、善女人，虽未入菩萨位，能信受深般若波罗蜜，不惊、不怖、如说行，是人大福德智慧信力故，当知如阿鞞跋致无异。此中佛自说因缘：般若波罗蜜甚深，无相可取、可信、可受；若能信受，是为希有！如人空中种植，是为甚难！一切凡人得胜法，则舍本事；如得禅定乐，舍五欲乐，乃至依有顶处，舍无所有处功德，不能无所依止而有所舍。如尺蠖寻条，安前足进后足，尽树端更无所依止，还归本处。是菩萨未得道，于般若波罗蜜无所依止，而能修福德，舍五欲，是事希有！是中说因缘：是人先世信受，久行六波罗蜜，大集诸福德。与信相违，则毁訾般若。如厚福德者，从久积集；不信毁訾者，亦从久习。<br>
      　　问曰：若先世毁訾诽谤，应堕地狱，何缘复得闻般若？<br>
      　　答曰：有人言：“是人堕地狱罪毕，还来毁訾，不说次后身。”有人言：“作业积集厚重，则能与果报。是人前世虽不信，而积业未厚，则未得果报，以余福德故生人中，续复不信。”复次，有人言：“五逆罪，次后身必受；余罪不尔，或次后身，或久后身。”<br>
      　　尔时，帝释语舍利弗：是般若波罗蜜，毕竟空无所有故甚深。菩萨不久行功德，则著心坚固，信力微弱，不信般若波罗蜜乃至一切智，何足怪？帝释思惟筹量：信般若波罗蜜，福德无量，不信者得罪深重。深爱敬般若波罗蜜故，发是言：我当礼是般若！何以故？礼般若波罗蜜，则为礼一切智；礼一切智者，则礼三世十方诸佛。尔时，佛可其言，复说赞般若波罗蜜因缘，所谓诸佛一切智慧，皆从般若中生。是故言：若有菩萨欲住一切智中，乃至总摄比丘僧，当习行般若波罗蜜。</p>
      <p>　　【经】释提桓因白佛言：“世尊，菩萨摩诃萨欲行般若波罗蜜时，云何名住般若波罗蜜、禅波罗蜜、毗梨耶波罗蜜、羼提波罗蜜、尸罗波罗蜜、檀波罗蜜？云何住内空乃至无法有法空？云何住四禅、四无量心、四无色定、五神通？云何住四念处，乃至八圣道分？云何住佛十力，乃至十八不共法？世尊，菩萨摩诃萨，云何习行般若波罗蜜，乃至檀波罗蜜？内空乃至十八不共法？”<br>
      　　佛语释提桓因：“善哉！善哉！憍尸迦，汝能乐问是事，皆是佛神力！憍尸迦，若菩萨摩诃萨，行般若波罗蜜时，若不住色中，为习行般若波罗蜜；若不住受、想、行、识中，为习行般若波罗蜜。眼、耳、鼻、舌、身、意，色、声、香、味、触、法，眼界乃至意识界，亦如是。憍尸迦，若菩萨摩诃萨，不住般若波罗蜜中，为习行般若波罗蜜；不住禅波罗蜜中，为习禅波罗蜜；不住毗梨耶波罗蜜中，为习毗梨耶波罗蜜；不住羼提波罗蜜中，为习羼提波罗蜜；不住尸罗波罗蜜中，为习尸罗波罗蜜；不住檀波罗蜜中，为习檀波罗蜜。如是，憍尸迦，是名菩萨摩诃萨，不住般若波罗蜜，为习般若波罗蜜。憍尸迦，不住内空中，为习内空；乃至不住无法有法空，为习无法有法空。不住四禅，为习四禅；不住四无量心，为习四无量心；不住四无色定，为习四无色定；不住五神通，为习五神通。不住四念处，为习四念处；乃至不住八圣道分，为习行八圣道分。不住佛十力，为习行佛十力；乃至不住十八不共法，为习行十八不共法。何以故？憍尸迦，是菩萨不得色可住可习处，乃至十八不共法，不得十八不共法可住可习处。<br>
      　　“复次，憍尸迦，菩萨摩诃萨不习色，若不习色，是名习色；受、想、行、识乃至十八不共法，亦如是。何以故？是菩萨摩诃萨，色前际不可得，中际不可得，后际不可得；乃至十八不共法亦如是。”<br>
      　　舍利弗白佛言：“世尊，是般若波罗蜜甚深！”<br>
      　　佛言：“色如甚深故，般若波罗蜜甚深；受、想、行、识如甚深故，般若波罗蜜甚深；乃至十八不共法亦如是。”<br>
      　　舍利弗言：“世尊，是般若波罗蜜难可测量！”<br>
      　　佛言：“色难可测量故，般若波罗蜜难可测量；受、想、行、识，乃至十八不共法难可测量故，般若波罗蜜难可测量。”<br>
      　　“世尊，是般若波罗蜜无量！”<br>
      　　佛言：“色无量故，般若波罗蜜无量；受、想、行、识，乃至十八不共法无量故，般若波罗蜜无量。”<br>
      　　佛告舍利弗：“若菩萨摩诃萨，行般若波罗蜜时，不行色甚深，为行般若波罗蜜；不行受、想、行、识，乃至不行十八不共法甚深，为行般若波罗蜜。何以故？色甚深相为非色，受、想、行、识，乃至十八不共法甚深相，为非十八不共法；如是不行，为行般若波罗蜜。舍利弗，若菩萨摩诃萨，行般若波罗蜜时，不行色难测量，为行般若波罗蜜；不行受、想、行、识，乃至不行十八不共法难测量，为行般若波罗蜜。何以故？色难测量相，为非色；受、想、行、识，乃至十八不共法难测量相，为非十八不共法。舍利弗，若菩萨摩诃萨，行般若波罗蜜时，不行色无量，为行般若波罗蜜；不行受、想、行、识，乃至不行十八不共法无量，为行般若波罗蜜。何以故？色是无量相，为非色；受、想、行、识，乃至十八不共法无量相，为非十八不共法。”<br>
      　　舍利弗白佛言：“世尊，是般若波罗蜜甚深，甚深相难见难解，不可思量，不应在新发意菩萨前说。何以故？新发意菩萨，闻是甚深般若波罗蜜，或当惊怖，心生疑悔，不信不行。是甚深般若波罗蜜，当在阿鞞跋致菩萨摩诃萨前说，是菩萨闻是甚深般若波罗蜜，不惊、不怖，心不疑悔，则能信行。”<br>
      　　释提桓因问舍利弗：“若在新发意菩萨摩诃萨前，说是深般若波罗蜜，有何等过？”<br>
      　　舍利弗报释提桓因：“憍尸迦，若在新发意菩萨前，说是深般若波罗蜜，或当惊怖，毁訾不信，是新发意菩萨或有是处。若新发意菩萨，闻是深般若波罗蜜，毁訾不信，种三恶道业；是业因缘故，久久难得阿耨多罗三藐三菩提。”<br>
      　　【论】释曰：尔时，帝释从佛闻赞般若波罗蜜具足故，今问佛：菩萨云何住般若波罗蜜，从禅波罗蜜，乃至十八不共法？佛赞言善哉、善哉者，以释提桓因，诸天中主，言必可信；问是事，断大众疑，通达无碍，能大利益故，言：善哉！善哉！<br>
      　　复次，佛以帝释能舍上妙五欲、七宝宫殿，能问佛贤圣所行事，是故言：善哉！以佛神力故，汝能乐问此事。是中更有上妙诸天，观佛神德无量；今帝释能于大众中咨问佛事，故是佛威神。如持心经说：佛光明入身中，能问佛事。佛答憍尸迦：若菩萨不住色等，是习行般若波罗蜜者，是菩萨见色无常、苦等过罪，故不住色；若不住色，即是能习行般若波罗蜜。凡夫人见色著色故，起颠倒烦恼，失是般若波罗蜜道；以是故，不住者能习行般若波罗蜜。五众、十二入、十八界，亦如是。<br>
      　　问曰：何以故不住六波罗蜜等各各自习其行？<br>
      　　答曰：是六波罗蜜等，皆是善法行法，以是故说：不住六度等，言各习其行；众、界、入，为习行般若波罗蜜。若于是法中不著，则断爱著；断爱著故，色等诸法中清净习。此中说不住因缘，所谓不得色等法住处，不得色等法习处。<br>
      　　复次，佛以此事难解，故更说因缘：不习色者，是菩萨见色过，故不住色中，不住故不习。习色名取色相，若常、若无常等。<br>
      　　复次，菩萨常行善法，正语、正业等积习纯厚，故名习色。今菩萨欲行般若故，散坏是色不习。所以者何？过去色已随灭；未来色未有故，不可习；现在色生时即灭故不住，若住一念尚无习，何况念念灭？是故此中说不习色因缘，三世色不可得；乃至十八不共法亦如是。若能如是观诸法，散坏不取相，是名能习色等、习色等诸法实相。<br>
      　　尔时，舍利弗，从佛闻是义欢喜，深入空智，白佛：般若波罗蜜甚深！佛然可，成其所赞：色等诸法如故，甚深。佛语：不但眼见色甚深，以般若波罗蜜分别色入如实故甚深。如雨渧渧，不名甚深，和合众流，入于大海，乃名甚深；色等亦如是，天眼、肉眼，见浅而不深，若以慧眼观，则深不可测。甚深故难可测量，唯有诸佛乃尽其底。甚深不可测量，故名无量。无有智慧能取色等实相，若常、若无常，筹量有过罪故。<br>
      　　是时，舍利弗及诸听者，作是念：般若波罗蜜不可测量，无有量，菩萨当云何行？佛知其念，告舍利弗：菩萨摩诃萨，若行色等甚深者，则为失般若波罗蜜；若不行色甚深，是为得般若波罗蜜。凡夫钝根，故言甚深；若有一心福德利根者，为非甚深。譬如水深浅无定，若于小儿则深，长者则浅；乃至大海，于人则深，于罗睺阿修罗王则浅。如是，于凡夫人新发意懈怠者为甚深，于久积德阿鞞跋致则浅。诸佛如罗睺阿修罗王，于一切法无有深者，得无碍解脱故。以是故，知为众生及时节、利钝、初久、懈怠、精进故，分别说深浅。不可测量，无有量，亦如是。此中佛自说因缘：色等法甚深相为非色。何以故？怖畏心没疑悔故，以色为甚深，色相则无深，如先说。舍利弗白佛言：世尊，是般若波罗蜜甚深，甚深相难见难解。<br>
      　　问曰：上说菩萨不行甚深，为行般若波罗蜜，今舍利弗何以复说甚深？<br>
      　　答曰：舍利弗非定心说甚深，得佛意趣为人故说甚深。是故此中说：世尊，不应于新发意菩萨前，说是般若波罗蜜，新学菩萨闻是深智慧，则心没；应当在阿鞞跋致菩萨前说，阿鞞跋致智慧深故，信而不没。譬如深水，不应使小儿渡，应教大人令渡。帝释问舍利弗：若为新发意菩萨说，有何等过？舍利弗答：是新发意者，则不信、心没，心没故生疑悔、怖畏。若受一切空法，我云何当堕断灭中？若不受者，佛所说法，何可不受！是故怖畏生疑悔！若心定，则生恶邪毁訾；毁訾果报，如地狱品中说。此中略说种三恶道业因缘，久久难得无上道。</p>
      <p>　　【经】释提桓因问舍利弗：“颇有未受记菩萨摩诃萨，闻是深般若波罗蜜，不惊不怖者不？”<br>
      　　舍利弗言：“如是，憍尸迦，若有菩萨摩诃萨，闻是深般若波罗蜜，不惊不怖，当知是菩萨，受阿耨多罗三藐三菩提记不久，不过一佛两佛。”<br>
      　　佛告舍利弗：“如是，如是。是菩萨摩诃萨，久发意行六波罗蜜，多供养诸佛，闻是深般若波罗蜜，不惊不怖不畏，闻即受持，如般若波罗蜜所说行。”<br>
      　　尔时，舍利弗白佛言：“世尊，我欲说譬喻。如求菩萨道善男子、善女人，梦中修行般若波罗蜜，入禅定，勤精进，具足忍辱，守护于戒，行布施；修行内空、外空，乃至坐于道场。当知是善男子、善女人，近阿耨多罗三藐三菩提；何况菩萨摩诃萨，欲得阿耨多罗三藐三菩提，觉时修行般若波罗蜜，入禅定，勤精进，具足忍辱，守护于戒，行布施，而不疾成阿耨多罗三藐三菩提，坐于道场？世尊，善男子、善女人，善根成就，得闻般若波罗蜜，受持乃至如说行，当知是菩萨摩诃萨，久发意种善根，多供养诸佛，与善知识相随；是人能受持般若波罗蜜，乃至正忆念，当知是人近受阿耨多罗三藐三菩提记；当知是善男子、善女人，如阿鞞跋致菩萨摩诃萨，于阿耨多罗三藐三菩提不动转，能得深般若波罗蜜；得已，能受持、读诵，乃至正忆念。<br>
      　　“世尊，譬如人欲过百由旬，若二百、三百、四百由旬，旷野险道。先见诸相，若放牧者、若疆界、若园林，如是等诸相，故知近城邑、聚落。是人见是相已，作如是念：‘如我所见相，当知城邑、聚落不远。’心得安隐，不畏贼难、恶虫、饥渴。世尊，菩萨摩诃萨亦如是，若得是深般若波罗蜜，受持、读诵，乃至正忆念，当知近受得阿耨多罗三藐三菩提记不久；当知是菩萨摩诃萨，不应畏堕声闻、辟支佛地。是诸先相，所谓甚深般若波罗蜜，得闻、得见、得受，乃至正忆念故。”<br>
      　　佛告舍利弗：“如是，如是。汝复乐说者，便说！”<br>
      　　“世尊，譬如人欲见大海，发心往趣，不见树相，不见山相，是人虽未见大海，知大海不远。何以故？大海处平，无树相、无山相故。如是，世尊，菩萨摩诃萨，闻是深般若波罗蜜，受持乃至正忆念时，虽未佛前受劫数之记，若百劫、千劫、万劫、百千亿劫，是菩萨自知近受阿耨多罗三藐三菩提记不久。何以故？我得闻是深般若波罗蜜，受持、读诵，乃至正忆念故。<br>
      　　“世尊，譬如初春，诸树陈叶已堕，当知此树新叶华果，出在不久。何以故？见是诸树先相故，知今不久叶华果出；是时阎浮提人，见树先相，皆大欢喜。世尊，菩萨摩诃萨，得闻是深般若波罗蜜，受持、读诵，乃至正忆念、如说行，当知是菩萨善根成就，多供养诸佛。是菩萨应作是念：‘先世善根所追，趣阿耨多罗三藐三菩提；以是因缘故，得见、得闻是深般若波罗蜜，受持、读诵，乃至正忆念、如说行。’是中诸天子曾见佛者，欢喜踊跃，作是念言：‘先诸菩萨摩诃萨，亦有如是受记先相；今是菩萨摩诃萨，受阿耨多罗三藐三菩提记亦不久。’<br>
      　　“世尊，譬如母人怀妊，身体苦重，行步不便，坐起不安，眠食转少，不喜言语，厌本所习，受苦痛故；有异母人见其先相，当知产生不久。菩萨摩诃萨亦如是，种善根，多供养诸佛，久行六波罗蜜，与善知识相随，善根成就，得闻深般若波罗蜜，受持、读诵，乃至正忆念、如说行；诸人亦知是菩萨摩诃萨，得阿耨多罗三藐三菩提记不久。”<br>
      　　佛告舍利弗：“善哉！善哉！汝所乐说，皆是佛力。”<br>
      　　尔时，须菩提白佛言：“希有！世尊，诸多陀阿伽度、阿罗诃、三藐三佛陀，善付诸菩萨摩诃萨事！”<br>
      　　佛告须菩提：“诸菩萨摩诃萨，发阿耨多罗三藐三菩提心，安隐多众生，令无量众生得乐，怜愍、安乐、饶益诸天人故。是诸菩萨行菩萨道时，以四事摄无量百千众生，所谓布施、爱语、利益、同事；亦以十善道成就众生。自行初禅，亦教他人令行初禅；乃至自行非有想非无想处，亦教他人令行乃至非有想非无想处。自行檀波罗蜜，亦教他人令行檀波罗蜜；自行尸罗波罗蜜，亦教他人令行尸罗波罗蜜；自行羼提波罗蜜，亦教他人令行羼提波罗蜜；自行毗梨耶波罗蜜，亦教他人令行毗梨耶波罗蜜；自行禅波罗蜜，亦教他人令行禅波罗蜜；自行般若波罗蜜，亦教他人令行般若波罗蜜。是菩萨得般若波罗蜜，以方便力，教众生令得须陀洹果，自于内不证；教众生令得斯陀含果、阿那含果、阿罗汉果，自于内不证；教众生令得辟支佛道，自于内不证。自行六波罗蜜，亦教无量百千万诸菩萨，令行六波罗蜜；自住阿鞞跋致地，亦教他人住阿鞞跋致地。自净佛世界，亦教他人净佛世界；自成就众生，亦教他人成就众生。自得菩萨神通，亦教他人令得菩萨神通；自净陀罗尼门，亦教他人净陀罗尼门；自具足乐说辩才，亦教他人具足乐说辩才。自受色成就，亦教他人令受色成就；自成就三十二相，亦教他人成就三十二相；自成就童真地，亦教他人成就童真地。自成就佛十力，亦教他人令成就佛十力；自行四无所畏，亦教他人行四无所畏；自行十八不共法，亦教他人行十八不共法；自行大慈、大悲，亦教他人令行大慈、大悲。自得一切种智，亦教他人令得一切种智；自离一切结使及习，亦教他人令离一切结使及习。自转法轮，亦教他人转法轮。”　　<br>
      　　【论】释曰：尔时，帝释问舍利弗：颇有未受记菩萨，闻是深般若不惊怖者不？舍利弗言：无有不受记闻般若能信者；若或时能信者，当知垂欲受记，不过见一佛、二佛便得受记。佛可舍利弗语。舍利弗闻佛可其所说，心生欢喜；复欲分明了了是事故说譬喻，作是言：梦中心为睡所覆故，非真心所作；若善男子、善女人，于梦中发意行六波罗蜜，乃至坐于道场，当知是人福德轻微，近于受阿耨多罗三藐三菩提记，何况菩萨摩诃萨觉时，实心发阿耨多罗三藐三菩提，行六波罗蜜而不近受记？世尊，若人往来六道生死中，或时得闻般若波罗蜜，受持、读诵、正忆念，必知是人不久得阿耨多罗三藐三菩提；如吞钩之鱼，虽复游戏池中，当知出在外不久。行者亦如是，深信乐般若波罗蜜，不久住于生死。<br>
      　　此中舍利弗自说譬喻：若人欲过险道，险道者即是世间；百由旬者，是欲界；二百由旬者，是色界；三百由旬者，是无色界；四百由旬者，是声闻、辟支佛道。复次，四百由旬是欲界，三百是色界，二百是无色界，百由旬是声闻、辟支佛。欲出者，是信受行般若波罗蜜人。先见诸法相者，见大菩萨舍世间欲乐，深心乐般若波罗蜜。疆界者，分别诸法，是声闻法、是辟支佛法、是大乘法。如是小利是声闻，大利是菩萨；魔界是生死，佛界是般若波罗蜜、甘露味不死之处。园林者，随佛道禅定、智慧等乐，如是等无量善法相。聚落者，是柔顺法忍，邑是无生法忍，城是阿耨多罗三藐三菩提。得安隐者，菩萨闻是法，思惟筹量行，我得是法心安隐，当得阿耨多罗三藐三菩提。贼者，是我等六十二邪见。恶虫者，是爱、恚等诸烦恼。不畏贼者，人不得便。不畏恶虫者，非人不得便。不畏饥者，不畏不能得圣人真智慧。不畏渴者，不畏不能得禅定、解脱等法乐味。此中自说因缘：菩萨摩诃萨得先相者，不久当得阿耨多罗三藐三菩提，不畏堕恶道中饥饿死者，不畏堕声闻、辟支佛地。佛然可其喻，以粗喻细，以世间喻出世间。余三譬喻，亦应如上分别说。大海水是无上道，平地无树无山，是般若波罗蜜经卷等。树果是无上道，树华是阿鞞跋致地。春时陈叶落，更生新叶，是诸烦恼邪见、疑等灭，能得般若波罗蜜经卷等。母人是行者，所妊身是无上道。欲产相是菩萨久习行般若波罗蜜。厌本所习，是患世间淫欲乐，不复喜著。佛赞其所说善哉。<br>
      　　尔时，须菩提闻佛然舍利弗所说，赞其善哉，知佛意深敬念是菩萨，是故白佛言：世尊，甚为希有！善付菩萨事！菩萨事者，空道，福德道，亦如佛种种总相、别相说。以寄付阿难、弥勒等，入无余涅槃后，好自奉行教示，利益众生，无令谬错！佛说善付因缘，诸菩萨发阿耨多罗三藐三菩提心。安隐多众生者，一切众生中，无量无边阿僧祇，除佛无能计知者；从佛得利益者不可数知，名多。安隐者，众生著常者教无常，著乐者教苦，著实者教空，著我者教无我；如是等名安隐。凡夫人闻是，当时虽不喜乐，久久灭诸烦恼，得安隐乐。如服苦药，当时虽苦，后得除患。无量众生得乐者，菩萨求般若波罗蜜未得成就时，以今世、后世乐，利益众生。如菩萨本生经说：若得般若波罗蜜，已灭诸烦恼，亦以世间乐、出世间乐，利益众生；若得无上道时，但以出世间乐利益众生。安乐饶益者，但以怜愍心故。安乐饶益者，多利益天人，余道中饶益少故不说。利益事者，所谓四摄法。以财施、法施二种摄取众生。爱语有二种：一者、随意爱语，二者、随其所爱法为说。是菩萨未得道，怜愍众生，自破憍慢，随意说法；若得道，随所应度法为说：高心富人为赞布施，是人能得他物利名声福德故；若为赞持戒，毁訾破戒，则心不喜乐；如是等，随其所应而为说法。利益亦有二种：一者、今世利、后世利，为说以法治生，勤修利事；二者、不信教令信，破戒令持戒，寡识令多闻，不好施者令布施，痴者教智慧；如是等，以善法利益众生。同事者，菩萨教化众生，令行善法，同其所行；菩萨善心，众生恶心，能化其恶，令同己善。是菩萨以四种摄众生，令住十善道。是广说四摄义，于二施中法施，随其所乐而为说法，是爱语中第一。众生爱惜寿命，令行十善道，则得久寿。利益，于一切宝物利中，法利最胜，是为利益。同事中，同行善法为胜，是菩萨自行十善，亦以教人。有人言：“后自行十善等，是第四同义，是故说自行十善亦教人行，自行初禅亦教他行。”初禅等同离欲，同持戒，是故名相摄。相摄故，渐渐能以三乘法度；乃至非有想非无想处，亦如是。自行六波罗蜜，亦以教他；因般若故令众生得般若分，所谓得须陀洹等；方便力故自不证；是人福德智慧力增益故，教无量阿僧祇菩萨，令住六波罗蜜。自住阿鞞跋致地等，亦以教他，乃至自转法轮，亦教他转法轮。是故我以慈悲心故，善付菩萨事，不以爱著故。</p>
<div class="jwbt-box"><div class="jwbt"><a name=j1163-04-17><a href="1163-04.htm#MENU-top">大智度论卷第六十七</div></a></a>
<div class="jwbtbm"><a name=j1163-04-18><a href="1163-04.htm#MENU-top">释闻持品第四十五之下</div></div></a></a>
<p>　　【经】须菩提白佛言：“希有！世尊，诸菩萨摩诃萨大功德成就，所谓为一切众生行般若波罗蜜，欲得阿耨多罗三藐三菩提。世尊，云何诸菩萨摩诃萨具足修行般若波罗蜜？”<br>
      　　佛告须菩提：“若菩萨摩诃萨，行般若波罗蜜时，不见色增相，不见色减相；不见受、想、行、识增相，亦不见减相；乃至一切种智不见增相，亦不见减相。菩萨摩诃萨，是时，具足般若波罗蜜。<br>
      　　“复次，须菩提，菩萨摩诃萨行般若波罗蜜时，不见是法、是非法，不见是过去法、是未来、现在法，不见是善法、不善法，有记法、无记法，不见是有为法、无为法，不见欲界、色界、无色界；不见檀波罗蜜、尸罗波罗蜜、羼提波罗蜜、毗梨耶波罗蜜、禅波罗蜜、般若波罗蜜；乃至不见一切种智。如是，菩萨摩诃萨，具足修行般若波罗蜜。何以故？诸法无相故。诸法空、欺诳、无坚固，无觉者、无寿命者。”<br>
      　　须菩提言：“世尊，世尊所说不可思议！”<br>
      　　佛告须菩提：“色不可思议故，所说不可思议：受、想、行、识不可思议故，所说不可思议。六波罗蜜不可思议故，所说不可思议；乃至一切种智不可思议故，所说不可思议。须菩提，若菩萨摩诃萨，行般若波罗蜜时，知色是不可思议，受、想、行、识是不可思议；乃至知一切种智是不可思议，菩萨则不能具足般若波罗蜜。”<br>
      　　须菩提白佛言：“世尊，是深般若波罗蜜，谁当信解者？”<br>
      　　佛言：“若有菩萨摩诃萨，久行六波罗蜜，种善根，多亲近供养诸佛，与善知识相随，是菩萨能信解深般若波罗蜜。”<br>
      　　须菩提白佛言：“世尊，云何菩萨摩诃萨久行六波罗蜜，种善根，多亲近供养诸佛，与善知识相随？”<br>
      　　佛言：“若菩萨摩诃萨不分别色，不分别色相，不分别色性；不分别受、想、行、识，不分别识相，不分别识性。眼、耳、鼻、舌、身、意，色、声、香、味、触、法，眼界乃至意识界，亦如是。不分别欲界、色界、无色界，不分别三界相、性。不分别檀波罗蜜乃至般若波罗蜜、内空乃至无法有法空、四念处乃至八圣道分、佛十力乃至十八不共法，不分别十八不共法相、性；不分别道种智相、性；不分别一切种智，不分别一切种智相，不分别一切种智性。何以故？须菩提，色不可思议，受、想、行、识不可思议，乃至一切种智不可思议。如是，须菩提，是名菩萨摩诃萨久行六波罗蜜，种善根，多亲近供养诸佛，与善知识相随。”<br>
      　　须菩提白佛言：“世尊，色甚深故，般若波罗蜜甚深；受、想、行、识甚深，乃至一切种智甚深故，般若波罗蜜甚深。世尊，是般若波罗蜜珍宝聚，有须陀洹果宝故，有斯陀含果、阿那含果、阿罗汉果、辟支佛道、阿耨多罗三藐三菩提宝故；有四禅、四无量心、四无色定、五神通，四念处乃至八圣道分，佛十力、四无所畏、四无碍智、大慈大悲、十八不共法，一切智、一切种智宝故。世尊，是般若波罗蜜清净聚，色清净故，般若波罗蜜清净聚；受、想、行、识清净，乃至一切种智清净故，般若波罗蜜清净聚。”　　<br>
      　　【论】释曰：是菩萨大功德成就者，如先说，自行亦教他人。<br>
      　　复次，多功德者，众生非亲里，又无所贪利，而为是众生勤苦，行般若波罗蜜，得阿耨多罗三藐三菩提，是名菩萨摩诃萨有大恩分，故名大功德。修般若波罗蜜相，如先品中种种因缘说。今问修般若具足相？佛言：如修般若具足相亦如是。所以者何？若菩萨不见色等诸法增、减，如是名具足。是菩萨虽得十地坐道场，尔时，修般若波罗蜜具足；如梦如幻，不增不减，以毕竟空故说。<br>
      　　复次，若菩萨于一切法，不分别是法、是非法，悉皆是法；如大海水，百川万流，皆合一味。尔时，修般若波罗蜜具足。<br>
      　　复次，若菩萨入法空中，不见法有三世、善不善等，不见六波罗蜜乃至一切种智，尔时，修般若波罗蜜具足。何以故？诸法无相是实相，若分别诸法，皆是邪见相。用十八空故，名诸法空。诸法和合因缘生，以为有；诸缘离则破坏，故虚诳。一切有为法中，无常无实故，是名不坚固。无受苦乐者，众生空故；无觉者，不觉苦乐；无寿命者，寿名命根。有人言：“是命根有我相，是故寿命为我。”众生空中，以种种因缘破，是故无行法者，无受法者。若观诸法空，众生空、法空，如是则具足修般若波罗蜜。<br>
      　　须菩提是时惊喜，不能自安，所说般若波罗蜜不可思议。佛言：色等诸法不可思议故，不可思议。所以者何？因果相似故。复次，若菩萨知色等法亦不可思议，若住是不可思议中，则不具足般若波罗蜜，取不可思议相故。是故说：若菩萨知色等法不可思议相故，则不具足般若波罗蜜。<br>
      　　尔时，须菩提于般若中不得依止处，如没大海，是故白佛：是深般若不可思议，不可思议亦不可思议故，谁当信解者？若但不可思议，犹不可信，何况不可思议复不可思议！佛答：若菩萨久行六波罗蜜，久种善根，久供养亲近诸佛，久与善知识相随；是因缘故，信心牢固，能信受深般若波罗蜜。余品中说有新发意者，亦能信深般若波罗蜜，今佛说久发意故能信。是以须菩提问：云何是久发意者？佛言：若菩萨摩诃萨，了了知般若波罗蜜相，不分别一切法，所谓不分别色，四大若四大造色；不分别色相者，不分别色是可见、声是可闻，是色若好若丑、若短若长、若常若无常、若苦若乐等；不分别色性者，不见色常法，所谓地坚性等。复次，色实性名法性，毕竟空故；是菩萨不分别法性，法性不坏相故。乃至一切种智亦如是。<br>
      　　问曰：地是坚相，何以言性？<br>
      　　答曰：是相，积习成性；譬如人瞋，日习不已，则成恶性。或性相异，如见烟知火，烟是火相，而非火也；或相性不异，如热是火相，亦是火性。此中佛说因缘：色等诸法不可思议，不可思议即是毕竟空，诸法实相常清净。须菩提言：菩萨虽日月年岁不久，能如是行，是名久。须菩提闻般若波罗蜜，更得深利益，故白佛言：世尊，般若波罗蜜甚深，色等甚深故。色等甚深相，如先说。世尊，般若波罗蜜是珍宝聚。珍宝聚者，所谓须陀洹果，能灭三结恶毒故；乃至阿耨多罗三藐三菩提，能灭一切烦恼及习，能满一切愿。是诸果，依诸禅乃至一切种智，因果合说，是名珍宝聚。是般若波罗蜜清净聚，色等诸法清净故，色等法中正行不邪，名为清净，无诸过患；乃至毕竟空亦不著，不可思议亦不著，是故名清净聚。尔时，须菩提应作是念：是般若波罗蜜，是珍宝聚，能满一切众生愿，所谓今世乐，涅槃乐，阿耨多罗三藐三菩提乐。愚痴之人，而复欲破坏是般若波罗蜜清净聚；如如意宝珠无有瑕秽，如虚空无有尘垢，般若波罗蜜毕竟清净聚，而人自起邪见因缘，欲作留难破坏。譬如人眼翳，见妙珍宝，谓为不净，作是念已！</p>
      <p>　　【经】须菩提言：“世尊，甚可怪！说是般若波罗蜜时，多有留难！”<br>
      　　佛言：“如是，如是。须菩提，是甚深般若波罗蜜，多有留难。以是事故，善男子、善女人，若欲书是般若波罗蜜时，应当疾书；若读诵、思惟、说、正忆念、修行时，亦应疾修行！何以故？是甚深般若波罗蜜，若书时，读诵、思惟、说、正忆念、修行时，不欲令诸难起故。善男子、善女人，若能一月书成，当应勤书，若二月、三月、四月、五月、六月、七月，若一岁书成，亦当勤书；读诵、思惟、说、正忆念、修行，若一月得成就，乃至一岁得成就，应当勤成就。何以故？须菩提，是珍宝中，多有难起故。”<br>
      　　须菩提言：“世尊，是甚深般若波罗蜜中，恶魔喜作留难故，不得令书，不得令读诵、思惟、说、正忆念、修行。”<br>
      　　佛告须菩提：“恶魔虽欲留难是深般若波罗蜜，令不得书、读诵、思惟、说、正忆念、修行；亦不能破坏是菩萨摩诃萨，书般若波罗蜜乃至修行。”<br>
      　　尔时，舍利弗白佛言：“世尊，谁力故，令恶魔不能留难菩萨摩诃萨，书深般若波罗蜜乃至修行？”<br>
      　　佛言：“是佛力故，恶魔不能留难菩萨摩诃萨，书深般若波罗蜜乃至修行。舍利弗，亦是十方世界现在诸佛力故，是诸佛拥护念是菩萨故，令魔不能留难菩萨摩诃萨，令不书成般若波罗蜜乃至修行。何以故？十方世界中，现在无量无边阿僧祇诸佛，拥护念是菩萨，书深般若波罗蜜乃至修行；法应尔，无能作留难！舍利弗，善男子、善女人，应当作是念：‘我书是深般若波罗蜜乃至修行，皆是十方诸佛力！’”<br>
      　　舍利弗言：“世尊，若有善男子、善女人，书是深般若波罗蜜乃至修行，皆是佛力故，当知是人是诸佛所护！”<br>
      　　佛言：“如是，如是。舍利弗，当知若有善男子、善女人，书是深般若波罗蜜乃至修行，皆是佛力故，当知亦是诸佛所护。”<br>
      　　舍利弗言：“世尊，十方现在无量无边阿僧祇诸佛，皆识、皆以佛眼见是善男子、善女人，书深般若波罗蜜乃至修行时。”<br>
      　　佛言：“如是，如是。舍利弗，十方现在无量无边阿僧祇诸佛，皆识、皆以佛眼见是善男子、善女人，书深般若波罗蜜乃至修行时。舍利弗，是中求菩萨道善男子、善女人，若书是深般若波罗蜜，受持、读诵、正忆念，如说修行，当知是人近阿耨多罗三藐三菩提不久。舍利弗，善男子、善女人，书是深般若波罗蜜，受持、读诵乃至正忆念，是人于深般若波罗蜜，多信解相，亦供养恭敬，尊重赞叹是深般若波罗蜜，华香、缨络乃至幡盖供养。舍利弗，诸佛皆识、皆以佛眼见是善男子、善女人。是善男子、善女人，供养功德，当得大利益、大果报。舍利弗，是善男子、善女人，以是供养功德因缘故，终不堕恶道中，乃至阿鞞跋致地，终不远离诸佛。舍利弗，是善男子、善女人，以是善根因缘故，乃至阿耨多罗三藐三菩提，终不远离六波罗蜜，终不远离内空乃至无法有法空，终不远离四念处乃至八圣道分，终不远离佛十力乃至阿耨多罗三藐三菩提。”　　<br>
      　　【论】释曰：留难者，魔事等坏般若波罗蜜因缘。佛可须菩提所说。若善男子、善女人，欲书是般若波罗蜜，当疾疾书，乃至正忆念、如说行时，疾修行。所以疾者，是有为法不可信，多有留难起。是般若波罗蜜，部党经卷，有多有少，有上中下，光赞、放光、道行。有书写者，书有迟疾，有一心勤书者，有懈惰不精勤者；人身无常，有为法不可信。释迦文佛出恶世故，多有留难，是故说若可一月书竟，当勤书成，莫有中废，畏有留难故；乃至一岁。如书，乃至修行亦如是。随人根利钝，得有迟疾。<br>
      　　此中佛更说因缘：世间以珍宝故，多有贼出；般若即是大珍宝故，多有留难。留难者，虽有疾病、饥饿等，但以魔事大故，说言魔事。若魔、若魔民、恶鬼，作恶因缘，入人身中，娆乱人心，破书般若；或令书人疲厌，或令国土事起，或书人不得供养，如是等。读诵时，师徒不和合。大众中说时：或有人来说法师过罪；或言不能如说行，何足听受？或言虽能持戒，而复钝根，不解深义，听其所说，了无所益！或说般若波罗蜜空无所有，灭一切法，无可行处。譬如裸人，自言我著天衣。如是等留难，令不得说。不正忆念者，魔作好身，若善知识，或作所敬信沙门形，为说般若波罗蜜空无所有，虽有罪福名而无道理；或说般若波罗蜜空，可即取涅槃；如是等，破修佛道正忆念事。新发意菩萨闻是事，心大惊怖：我等生死身，魔是欲界主，威势甚大，我等云何行般若波罗蜜，得无上道？是故佛说：恶魔虽欲留难，亦不能破坏。何以故？大因缘常能破小故。如离欲人常胜贪欲者，慈悲人常胜瞋恚者，智人常胜无智者。般若波罗蜜，是真智慧，其力甚大，魔事虚诳；是菩萨虽未得具足般若波罗蜜，得其气分故，魔不能坏。<br>
      　　是事因缘故，舍利弗白佛：谁力故魔不能破？佛答：佛力故。如恶人中魔为大，善人中佛为大；缚人中魔为大，解人中佛为大；留难人中魔为大，通达人中佛为大。初说佛力者，释迦文佛；后说十方现在佛，是余佛阿閦、阿弥陀等。如恶贼余恶相助，诸佛法亦如是，常为一切众生故，有发意者便为作护。所以者何？般若波罗蜜，是十方诸佛母，人欲沮坏，不得不护。应当知其有书、读，乃至正忆念者，皆是十方佛力，是诸留难力大故。舍利弗言：若有书持乃至修行，皆是诸佛所护。佛可其言。舍利弗复说：世尊，书持等善男子、善女人，十方现在诸佛，皆以佛眼见知念耶？佛可言：如是，先恶魔来破坏，佛及十方诸佛守护，不令沮坏。今以佛眼见是善男子、善女人，知是人功德难有，未破魔网，而能行是般若波罗蜜大事，是故十方佛以佛眼见知念是人。<br>
      　　问曰：为以天眼见？以佛眼见？若以天眼见，云何此中说佛眼？若以佛眼，众生虚诳，云何以佛眼见？<br>
      　　答曰：天眼有二种：一者、佛眼所摄，二者、不摄。佛眼所不摄者，见现在众生，有限有量；佛眼所摄者，见三世众生，无限无量。法眼入佛眼中，但见诸法，不见众生；慧眼入佛眼中，不见法，但见毕竟空。<br>
      　　问曰：佛眼所摄天眼，为实、为虚妄？若虚妄，佛不应以虚妄见！若实者，众生空，现在众生尚不实，何况未来、过去？<br>
      　　答曰：佛眼所摄皆是实。众生于涅槃是虚妄，非于世界所见是虚妄；若人于众生取定相故，说言虚妄，非为世谛故说虚妄。以是故，佛眼所摄天眼，见众生。<br>
      　　问曰：若尔者，何以不以佛眼所摄慧眼见众生？<br>
      　　答曰：慧眼无相利故，慧眼常以空、无相、无作共相应，不中观众生。何以故？五众和合，假名众生。譬如小儿，可以小杖鞭之，不可与大杖。此中赞菩萨行般若波罗蜜，为世谛故说，非第一义谛。<br>
      　　问曰：未来世未有，念知尚难，何况眼见？<br>
      　　答曰：如过去法，虽灭无所有，而心数法中念力故，能忆过去事，尽其宿命；圣人亦如是，有圣智力，虽未起而能知能见。<br>
      　　复次，是般若中，三世无分别，未来、过去、现在不异；若见现在，过去、未来亦应见；若不见过去、未来，亦不应见现在。<br>
      　　问曰：北方末法众生，漏结未尽，是罪恶人，佛何以故见知念？<br>
      　　答曰：佛大悲相，爱彻骨髓，是菩萨能发无上道心，为众生故；佛观是法末后炽盛，我涅槃后，是人佐助佛法故，是以念知。<br>
      　　复次，北方末后人，生于边地恶世，三毒炽盛，刀兵劫中，贤圣希少；是人自不知诸罪福业因缘，但从人闻，若读经，便能信乐供养，疾近无上道不久，是事为难！若佛在世，作阿鞞跋致，信行般若波罗蜜，不足为难。如是等种种无量因缘故，佛应见念知。是人信解相大，故能供养般若波罗蜜。供养具华香等，如先说。是供养故得大果报，如毁訾者受大苦恼。大果报者，如须陀洹终不堕三恶道。是菩萨一心信解，供养般若波罗蜜，亦如是爱念诸佛故，常行念佛三昧，故终不离诸佛；乃至到阿鞞跋致地，教化众生，离诸佛无咎。如小儿不离其母，恐堕诸难故。常深爱念善法故，乃至阿耨多罗三藐三菩提，终不离六波罗蜜等，得如是等今世、后世大果报。</p>
      <p>　　【经】“舍利弗，是深般若波罗蜜，佛般涅槃后，当至南方，是中比丘、比丘尼、优婆塞、优婆夷，当书是深般若波罗蜜，当受持、读诵、思惟、说、正忆念、修行。以是善根因缘故，终不堕恶道中，受天上人中乐；增益六波罗蜜，供养恭敬，尊重赞叹诸佛；渐以声闻、辟支佛、佛乘而得涅槃。<br>
      　　“舍利弗，是深般若波罗蜜，从南方当转至西方所在处，是中比丘、比丘尼、优婆塞、优婆夷，当书是深般若波罗蜜，当受持、读诵、思惟、说、正忆念、修行。以是善根因缘故，终不堕恶道中，受天上人中乐；增益六波罗蜜，供养恭敬，尊重赞叹诸佛；渐以声闻、辟支佛、佛乘而得涅槃。<br>
      　　“舍利弗，是深般若波罗蜜，从西方当转至北方所在处，是中比丘、比丘尼、优婆塞、优婆夷，当书是深般若波罗蜜，当受持、读诵、思惟、说、正忆念、修行。以是善根因缘故，终不堕恶道中，受天上人中乐；增益六波罗蜜，供养恭敬，尊重赞叹诸佛；渐以声闻、辟支佛、佛乘而得涅槃。<br>
      　　“舍利弗，是深般若波罗蜜，是时北方当作佛事。何以故？舍利弗，我法盛时，无有灭相。舍利弗，我已念是善男子、善女人，受是深般若波罗蜜，乃至修行；亦念是善男子、善女人，能书是般若波罗蜜，恭敬供养，尊重赞叹，华香乃至幡盖。舍利弗，是善男子、善女人，以是善根因缘故，终不堕恶道中，受天上人中乐；增益六波罗蜜，供养恭敬，尊重赞叹诸佛；渐以声闻、辟支佛、佛乘而得涅槃。何以故？舍利弗，我以佛眼见是人，我亦称誉赞叹；十方世界中，无量无边阿僧祇诸佛，亦以佛眼见是人，亦称誉赞叹。”<br>
      　　舍利弗白佛言：“世尊，是深般若波罗蜜，后时当在北方广行耶？”<br>
      　　佛言：“如是，如是。舍利弗，是深般若波罗蜜，后时在北方当广行。舍利弗，后时于北方，是善男子、善女人，若闻是深般若波罗蜜，若书、受持、读诵，思惟、说、正忆念，如说修行；当知是善男子、善女人，久发大乘心，多供养诸佛，种善根久，与善知识相随。”<br>
      　　舍利弗白佛言：“世尊，后时北方，当有几所善男子、善女人求佛道，书深般若波罗蜜，乃至如说修行？”<br>
      　　佛告舍利弗：“后时北方，虽多有求佛道善男子、善女人，少有闻是深般若波罗蜜，不没、不惊、不怖、不畏。何以故？是人多亲近供养诸佛，多咨问诸佛，是人必能具足般若波罗蜜、禅波罗蜜、毗梨耶波罗蜜、羼提波罗蜜、尸罗波罗蜜、檀波罗蜜；具足四念处，乃至具足十八不共法。舍利弗，是善男子、善女人，善根纯熟故，能多利益众生，为阿耨多罗三藐三菩提。何以故？我今为是善男子、善女人，说应萨婆若法；过去诸佛亦为是善男子、善女人，说应萨婆若法。以是因缘故，是人后生时，续得阿耨多罗三藐三菩提心，亦为他人说阿耨多罗三藐三菩提法。是善男子、善女人，皆一心和合；魔若魔民，不能沮坏阿耨多罗三藐三菩提心，何况恶行人，毁訾行深般若波罗蜜者，能坏其阿耨多罗三藐三菩提心？舍利弗，是求菩萨道诸善男子、善女人，闻是深般若波罗蜜，大得法喜法乐，亦立多人于善根，为阿耨多罗三藐三菩提。”<br>
      　　【论】释曰：是深般若波罗蜜，佛灭度后，当至南方国土者。佛出东方，于中说般若波罗蜜，破魔及魔民、外道，度无量众生，然后于拘夷那竭双树下灭度。后般若波罗蜜，从东方至南方，如日月、五星、二十八宿，常从东方至南方，从南方至西方，从西方至北方，围绕须弥山。又如供养常法右绕，应遍度阎浮提人，以是因缘故，从东方至南方，从南方至西方。如佛无著心故，不定一处；般若波罗蜜亦如是，不定住一处。从西方至北方，二方众生，好供养、书、读，乃至修行，华香乃至幡盖，受大果报，如经中说。后展转至北方，此中供养所得果报，如上说。<br>
      　　舍利弗，是般若波罗蜜，北方当作佛事。是中说因缘，佛在时能断众疑，佛法兴盛，不畏法灭；佛灭后，过五百岁，正法渐灭，是时佛事转难。是时利根者，读诵、正忆念，亦华香供养；钝根者书写，华香等供养。是二种人，久久皆当得度，故说当作佛事。佛言：是善男子、善女人，我及十方诸佛，皆以佛眼见，念知赞叹。舍利弗白佛言：是深般若，在北方广行耶？广行者，于阎浮提北方广大故。又北方地有雪山，雪山冷故，药草能杀诸毒，所食米谷，三毒不能大发。三毒不能大发故，众生柔软，信等五根皆得势力。如是等因缘，北方多行般若波罗蜜。是人闻是深般若波罗蜜，书持乃至正忆念、如说行，当知是人久发大乘意，多供养佛，种善根，与善知识相随；是故能于恶世书持信受，乃至如说修行。<br>
      　　舍利弗问：北方有几许人，闻是深般若波罗蜜，能书、读诵，乃至如说修行？佛答：是深般若，难知难行，虽多有人发无上道心，得名菩萨；少有人闻是般若波罗蜜，心通达，不惊、不没。心通达，不惊、不怖相，佛此中自说。是人多亲近诸佛，亲近诸佛者，于无量世常见诸佛，恭敬供养。问难者，直问其事，疑心不解，重种种问，名为难；是人世世从诸佛问难般若波罗蜜事。是人功德果报虽未成，当知是人具足六波罗蜜、三十七品，乃至十八不共法具足。是福德纯熟故，多利益众生，所谓檀波罗蜜、尸罗波罗蜜因缘故，生于富贵家，自行布施，教人布施；羼提波罗蜜、禅波罗蜜因缘故，令无量众生出家、受戒，发阿耨多罗三藐三菩提心。此中佛说因缘：是人从我及过去诸佛，闻应萨婆若大乘法，是故后生不失是心；是人亦教化他人，说如是事，如燃一灯，展转皆燃。是人诸烦恼薄，无悭贪、嫉妒、瞋恚故，不相谗谤，常一心和合；是故魔若魔民，不能沮坏。若人少有错故，魔得其便，如人有疮受毒。魔是欲界王，尚不能沮坏，何况恶行人？或有人恶行而非恶，如未离欲圣人；以是故，说恶人行毁訾般若波罗蜜，毁坏菩萨。<br>
      　　复次，诸善男子、善女人，无量世来爱佛法，深著实法，信力、慧力多故，闻深般若波罗蜜，得大慈悲心故，随众生力，令入深般若波罗蜜；若令得般若因缘，所谓布施、持戒等诸善根。为阿耨多罗三藐三菩提故者，是善男子、善女人求无上道故，教他令生诸善根福德。</p>
      <p>　　【经】“是善男子、善女人，于我前立誓愿：‘我行菩萨道时，当度无数百千万亿众生，令发阿耨多罗三藐三菩提心；示教利喜乃至阿鞞跋致地受记。’我知其心，亦随喜。是善男子、善女人，亦于过去诸佛前立誓愿：‘我行菩萨道时，当度无数百千万亿众生，令发阿耨多罗三藐三菩提心；示教利喜乃至阿鞞跋致地受记。’诸过去佛，亦知其心而随喜。舍利弗，是诸善男子、善女人，所为心大，所受色、声、香、味、触、法亦大，亦能大施；能大施已，种大善根；种大善根已，得大果报。为摄众生故受身，能于众生中舍内外所有物。以是善根因缘，发愿欲生他方世界，现在诸佛说深般若波罗蜜处；于诸佛前，闻是深般若波罗蜜已，亦于彼示教利喜，百千万亿众生，令发阿耨多罗三藐三菩提心。”<br>
      　　舍利弗白佛言：“希有！世尊，佛于过去、未来、现在法，无法不知，无法如相不知，众生之行无事不知！今佛悉知过去诸佛及菩萨、声闻，亦如今现在十方诸佛世界菩萨及声闻，亦知未来诸佛及菩萨、声闻。世尊，未来世有善男子、善女人，勤求六波罗蜜，受持、读诵乃至修行，有得、有不得？”<br>
      　　佛告舍利弗：“若善男子、善女人，一心精进勤求，当得应六波罗蜜诸经。”<br>
      　　舍利弗白佛言：“善男子、善女人如是勤行者，当得是应六波罗蜜深经耶？”<br>
      　　佛语舍利弗：“是善男子、善女人，得是应六波罗蜜深经。何以故？善男子、善女人，为阿耨多罗三藐三菩提故，与众生说法，示教利喜，令住六波罗蜜中。以是因缘故，是善男子、善女人，后身转生，易得应六波罗蜜深经。得已，如六波罗蜜所说修行，精勤不息，乃至净佛世界，成就众生，得阿耨多罗三藐三菩提。”　　<br>
      　　【论】释曰：佛说善男子、善女人，于我前及过去诸佛前，立誓愿：我行菩萨道，当令无量百千万亿众生，发无上道意；示教利喜，令得阿鞞跋致记。我及过去佛，知是善男子心大，能有所作，故随喜。善男子、善女人，闻佛知其心，则生欢喜，自念过去作誓愿事，倍加精进。大心者，一切众生心，皆乐缘六尘：有人行杂福德，所谓作福时心生疑悔；是福德果报，虽得富贵，不能好用，亦不能与他；罪业因缘故，诸根闇钝，不择好丑。是善男子未得道时，清净福德故，得上妙五欲，能尽意用，亦能随意施与，或施穷乏，或种于福田。若得善知识，闻佛法，著欲心息，怜愍众生，为阿耨多罗三藐三菩提故，内外所有布施无所爱惜。若持戒，遍行十善道，具戒律仪，以慈悲心共行。余善法，亦如是，皆以深心自行，及引导他人令行善道。是福德因缘故，不求世乐、天王、人王、富贵处；闻有现在佛处，愿往生彼。是菩萨知诸法实相故不乐生；若为众生，生十方佛前，闻深般若波罗蜜；闻已，于彼开化无量百千众生，发无上道心。<br>
      　　舍利弗无一切智，闻说三世菩萨愿行事，发希有心，白佛言：世尊，佛于三世中无法不知；从如、法性、实际无不知者；诸众生心所行业，果报因缘，无事不知；从十方现在诸佛及过去、未来世佛，及世界弟子及所行事，皆悉遍知。佛一切智，其力甚大，不可思议！舍利弗意谓：同是出家人，俱求般若波罗蜜，何以故有得、有不得者？佛答：若是菩萨常一心求六波罗蜜，不惜身命，是人内有好心，外诸佛菩萨及诸天所护助故。舍利弗意：虽复精进，佛不在世，魔力复大，是菩萨云何得是般若波罗蜜深经？是故更问得是应六波罗蜜深经。佛言：得。此中说得因缘，所谓善男子、善女人，为无上道故，为众生说法，示教利喜，令住六波罗蜜，开佛道。是业果报故，转身易得应六波罗蜜深经。若得，能疾受持，乃至如所说修行，精进不舍，世世常不离。用六波罗蜜果报故，净佛世界，成就众生，乃至无上道。若吝惜法，则常生边地无佛法处。</p>
<div class="jwbt-box"><div class="jwbt"><a name=j1163-04-19><a href="1163-04.htm#MENU-top">大智度论卷第六十八</div></a></a>
<div class="jwbtbm"><a name=j1163-04-20><a href="1163-04.htm#MENU-top">释魔事品第四十六</div></div></a></a>
<p>　　【经】尔时，慧命须菩提白佛言：“世尊，是善男子、善女人，发阿耨多罗三藐三菩提心，行六波罗蜜，成就众生，净佛世界，佛已赞叹说其功德。世尊，云何善男子、善女人，求于佛道，生诸留难？”<br>
      　　佛告须菩提：“乐说辩不即生，当知是菩萨魔事。”<br>
      　　须菩提言：“世尊，何因缘故，乐说辩不即生，是菩萨魔事？”<br>
      　　佛言：“有菩萨摩诃萨，行般若波罗蜜时，难具足六波罗蜜。以是因缘故，乐说辩不即生，是菩萨魔事。<br>
      　　“复次，须菩提，乐说辩卒起，当知亦是菩萨魔事。”<br>
      　　“世尊，何因缘故，乐说辩卒起，复是魔事？”<br>
      　　佛言：“菩萨摩诃萨，行檀波罗蜜乃至般若波罗蜜，著乐说法。以是因缘故，乐说辩卒起，当知是菩萨魔事。<br>
      　　“复次，须菩提，书是般若波罗蜜经时，偃蹇傲慢，当知是菩萨魔事。<br>
      　　“复次，须菩提，书是经时，戏笑乱心，当知是菩萨魔事。<br>
      　　“复次，须菩提，若书是经时，轻笑不敬，当知是菩萨魔事。<br>
      　　“复次，须菩提，若书是经时，心乱不定，当知是菩萨魔事。<br>
      　　“复次，须菩提，若书是经时，各各不和合，当知是菩萨魔事。<br>
      　　“复次，须菩提，善男子、善女人作是念：‘我不得是经中滋味。’便弃舍去，当知是菩萨魔事。<br>
      　　“复次，须菩提，受持般若波罗蜜，读诵说，若正忆念时，偃蹇傲慢，当知是菩萨魔事。<br>
      　　“复次，须菩提，若受持般若波罗蜜经，亲近、正忆念时，转相形笑，当知是菩萨魔事。<br>
      　　“复次，须菩提，若受持般若波罗蜜经，读诵、正忆念、修行时，共相轻懱，当知是菩萨魔事。若受持般若波罗蜜，读诵乃至正忆念时，散乱心，当知是菩萨魔事。若受持般若波罗蜜，读诵乃至正忆念时，心不和合，当知是菩萨魔事。”<br>
      　　须菩提白佛言：“世尊，世尊说善男子、善女人作是念：‘我不得经中滋味。’便弃舍去，当知是菩萨魔事。世尊，何因缘故，菩萨不得经中滋味，便弃舍去？”<br>
      　　佛言：“是菩萨摩诃萨，前世不久行般若波罗蜜、禅波罗蜜、毗梨耶波罗蜜、羼提波罗蜜、尸罗波罗蜜、檀波罗蜜，是人闻说是般若波罗蜜，便从座起，作是念言：‘我于般若波罗蜜中无记。’心不清净，便从座起去，当知是菩萨魔事。”<br>
      　　须菩提白佛言：“世尊，何因缘故不与授记，闻说是深般若波罗蜜时，便从座起去？”<br>
      　　佛告须菩提：“若菩萨未入法位中，诸佛不与授阿耨多罗三藐三菩提记。复次，须菩提，闻说般若波罗蜜时，菩萨作是念：‘我是中无名字，心不清净。’当知是菩萨魔事。”<br>
      　　须菩提言：“何因缘故，是深般若波罗蜜中，不说是菩萨名字？”<br>
      　　佛言：“未受记菩萨，诸佛不说名字。复次，须菩提，是菩萨摩诃萨作是念：‘是般若波罗蜜中，无我生处名字，若聚落、城邑。’是人不欲听闻般若波罗蜜，便从会中起去。是人如所起念时，念念却一劫，甫当更勤精进，求阿耨多罗三藐三菩提。”　　<br>
      　　【论】释曰：一切有为法，各有增上。增上者共相违，相违即是怨贼。如水得增上力灭火，火得增上力则消水，乃至草木各有相害，何况众生！菩萨摩诃萨有大悲心，虽不与众生作怨，而众生与菩萨作怨；菩萨身有为法故，能作留难。佛上说菩萨功德，所谓诸佛、菩萨、诸天所护，而未说怨贼相。以佛怜愍故，先虽略说，今须菩提请，佛广说留难事。佛虽于一切众生、一切法心平等，以是菩萨能大利益世间，故说好丑相及利害，是道非道留难事。佛不令行人毁害留难者，但令觉知，不随其事。何者是怨贼？略说若众生法、非众生法，能沮坏菩萨无上道心。非众生者，若疾病、饥渴、寒热、推压、坠落等。众生者，魔及魔民、恶鬼，邪疑不信者，断善根者，定有所得者，实定分别诸法者，深著世间乐者，怨贼，官事，师子、虎狼、恶兽、毒虫等。众生贼，有二种，若内、若外。内者，自从心生，忧愁不得法味，生邪见、疑悔、不信等；外者，如上说。<br>
      　　如是诸难事，佛总名为魔。魔有四种：烦恼魔，五众魔，死魔，天子魔。烦恼魔者，所谓百八烦恼等，分别八万四千诸烦恼。五众魔者，是烦恼业和合因缘，得是身：四大及四大造色眼根等色，是名色众；百八烦恼等诸受和合，名为受众；小、大、无量、无所有想，分别和合，名为想众；因好丑心，发能起贪欲、瞋恚等心，相应、不相应法，名为行众；六情、六尘和合，故生六识，是六识分别，和合无量无边心，是名识众。死魔者，无常因缘故，破相续五众寿命，尽离三法，识断寿故，名为死魔。天子魔者，欲界主，深著世间乐，用有所得故生邪见，憎嫉一切贤圣涅槃道法，是名天子魔。魔，秦言能夺命者。唯死魔实能夺命，余者亦能作夺命因缘，亦夺智慧命，是故名杀者。<br>
      　　问曰：一五众魔，摄三种魔，何以故别说四？<br>
      　　答曰：实是一魔，分别其义，故有四。烦恼魔者，人因贪欲、瞋恚故死，亦能作夺命因缘，是近夺命因缘故别说。天子魔，杂福德业因缘故，力势大，邪见力故能夺慧命，亦能作死因缘，是故别说。无常死力大，一切无能免者，甚可畏厌故别说。<br>
      　　问曰：是魔何以恼乱行道者？<br>
      　　答曰：先已广说，是品中皆有四种魔义，但随处说。<br>
      　　复次，三魔不相远离，若有五众则有烦恼，有烦恼则天魔得其便，五众、烦恼和合故有天魔。是故须菩提问佛：上已赞叹说菩萨功德，今云何是菩萨魔事起？佛答：乐说辩不即生，是为魔事者：若菩萨摩诃萨怜愍众生故，高座说法，而乐说辩不生。听者忧愁，我等故来，而法师不说。或作是念：法师怖畏故不能说。或言不知故不说，或自惟过咎深重故不说，或谓不得供养故不肯说，或谓轻贱我等故不说，或串乐故不说。如是等种种因缘，听者心坏故，以不乐说名为魔事。<br>
      　　复次，是菩萨怜愍众生故，来欲说法，听者欲闻。法师心生欲说，而口不能言，现见是魔事；如魔入阿难心，佛三问而三不答。久乃说者，此中须菩提问世尊：何因缘故辩不即生？佛答：菩萨行六波罗蜜时，难具足六波罗蜜。所以者何？是人先世因缘故，钝根懈怠，魔得其便；不一心行六波罗蜜故，乐说辩不即生。<br>
      　　问曰：如乐说辩不即生是魔事，今乐说辩卒起，何以复是魔事？<br>
      　　答曰：是法师爱法著法，求名声故，自恣乐说，无有义理，如逸马难制；又如大水暴涨，众秽浑杂。是故此中佛自说：菩萨行六波罗蜜，著乐说法，是为魔事。<br>
      　　复次，是般若波罗蜜，为破憍慢故出；而书是经者，生我心憍慢；憍慢故身亦高，所谓偃蹇傲慢，书是般若波罗蜜时，用轻心、瞋心、戏笑、不敬。<br>
      　　复次，是般若波罗蜜，若一心摄心，犹尚难得，何况散乱心书！书时从人口受，或写经卷，若一心和合则得；若授者不与，如是等种种因缘，是不和合。<br>
      　　复次，观看是般若经时，品品皆空，无可乐处。作是念：我于是经不得滋味！便弃舍去。般若波罗蜜，是一切诸乐根本，此人不得其味，是为魔事。<br>
      　　复次，受持、读诵、说、正忆念时，偃蹇、形笑、散乱心，不和合，如上说。共相轻懱者，从人受、读、诵、正忆念时，师徒互相轻贱；书写经时，但有舍去，无相轻贱，以是故无。<br>
      　　问曰：上事中，何以但问不得经中滋味，不问余者？<br>
      　　答曰：般若波罗蜜，圣人所说，与凡人说异，是故凡夫人不得滋味。须菩提意谓：般若波罗蜜，是清净珍宝聚，能利益众生，无有过恶，是人云何不得滋味？佛答：是人先世不久行六波罗蜜故，菩萨信等五根薄故，不能信空、无相、无作、无依止法，娆乱心起，作是言：佛一切智，何以不与我授记？便舍去。余者易解，故不问。须菩提问：若尔者，何以故不与授记？佛是大悲，应当愍念，防护其心，不令堕恶！佛言：未入法位人，诸佛不与授记。所以者何？诸佛虽悉知众生久远事，为五通仙人及诸天，见人未有善行业因缘可授记；若为授记，轻佛不信。无有因缘，云何与授记？是故入法位者，与授记。是人名字及聚落处，亦如是。是人从座起去，随其起念多少，念念却一劫；偿罪毕，还得人身，甫当复尔所劫行。</p>
      <p>　　【经】“复次，须菩提，菩萨学余经，弃舍般若波罗蜜，终不能至萨婆若。善男子、善女人，为舍其根而攀枝叶，当知亦是菩萨魔事。”<br>
      　　须菩提白佛言：“世尊，何等是余经，善男子、善女人所学，不能至萨婆若？”<br>
      　　佛言：“是声闻所应行经，所谓四念处、四正勤、四如意足、五根、五力、七觉分、八圣道分、空无相无作解脱门。善男子、善女人住是中，得须陀洹果、斯陀含果、阿那含果、阿罗汉果，是名声闻所行，不能至萨婆若。如是，善男子、善女人，舍般若波罗蜜，亲近是余经。何以故？须菩提，般若波罗蜜中，出生诸菩萨摩诃萨，成就世间、出世间法。须菩提，菩萨摩诃萨，学般若波罗蜜时，亦学世间、出世间法。须菩提，譬如狗不从大家求食，反从作务者索。如是，须菩提，当来世有善男子、善女人，弃深般若波罗蜜，而攀枝叶，声闻、辟支佛所应行经，当知是为菩萨魔事。须菩提，譬如有人，欲得见象，见已反观其迹。须菩提，于汝意云何？是人为黠不？”<br>
      　　须菩提言：“为不黠。”<br>
      　　佛言：“诸求佛道善男子、善女人，亦复如是，得深般若波罗蜜弃舍去，取声闻、辟支佛所应行经。须菩提，当知是为菩萨魔事。须菩提，譬如人欲见大海，反求牛迹水，作是念：‘大海水能与此等不？’须菩提，于汝意云何？是人为黠不？”<br>
      　　须菩提言：“为不黠。”<br>
      　　佛言：“当来世有求佛道善男子、善女人，亦如是，得深般若波罗蜜弃舍去，取声闻、辟支佛所应行经，当知是亦菩萨摩诃萨魔事。须菩提，譬如工匠，若工匠弟子，欲拟作释提桓因胜殿，而揆则日月宫殿。须菩提，于汝意云何？是人为黠不？”<br>
      　　须菩提言：“为不黠。”<br>
      　　“如是，须菩提，当来世有薄福德善男子、善女人求佛道者，得是深般若波罗蜜弃舍去，于声闻、辟支佛所应行经中求萨婆若。须菩提，于汝意云何？是人为黠不？”<br>
      　　须菩提言：“为不黠。”<br>
      　　佛言：“当知亦是菩萨魔事。须菩提，譬如有人，欲见转轮圣王，见而不识，后见诸小国王，取其相貌，如是言：‘转轮圣王与此何异？’须菩提，于汝意云何？是人为黠不？”<br>
      　　须菩提言：“为不黠。”<br>
      　　“须菩提，当来世有薄福德善男子、善女人求佛道者，得是深般若波罗蜜弃舍去，取声闻，辟支佛所应行经，持求萨婆若。须菩提，于汝意云何？是人为黠不？”<br>
      　　须菩提言：“为不黠。”<br>
      　　“当知是为菩萨魔事。须菩提，譬如饥人，得百味食弃舍去，反食六十日谷饭。须菩提，于汝意云何？是人为黠不？”<br>
      　　须菩提言：“为不黠。”<br>
      　　佛言：“当来世有求佛道善男子、善女人，得闻深般若波罗蜜弃舍去，取声闻、辟支佛所应行经，持求萨婆若。于汝意云何？是人为黠不？”<br>
      　　须菩提言：“为不黠。”<br>
      　　“当知是亦菩萨魔事。须菩提，譬如人得无价摩尼珠，反持比水精珠。须菩提，于汝意云何？是人为黠不？”<br>
      　　须菩提言：“为不黠。”<br>
      　　佛言：“当来世有求佛道善男子、善女人，得闻深般若波罗蜜弃舍去，取声闻、辟支佛所应行经，持求萨婆若，是人为黠不？”<br>
      　　须菩提言：“为不黠。”<br>
      　　“当知是亦菩萨魔事。复次，须菩提，求佛道善男子、善女人，书是深般若波罗蜜时，乐说不如法事，不得书成般若波罗蜜。所谓乐说色、声、香、味、触、法，乐说持戒、禅定、无色定，乐说檀波罗蜜乃至般若波罗蜜，乐说四念处乃至阿耨多罗三藐三菩提。何以故？须菩提，是般若波罗蜜中，无乐说相。须菩提，般若波罗蜜不可思议相，般若波罗蜜不生不灭相，般若波罗蜜不垢不净相，般若波罗蜜不乱不散相，般若波罗蜜无说无示相，般若波罗蜜无言无义相，般若波罗蜜无所得相。何以故？须菩提，般若波罗蜜中，无是诸法相。须菩提，若有善男子、善女人求菩萨道者，书是般若波罗蜜经时，以是诸法散乱心，当知是亦菩萨魔事。”<br>
      　　须菩提白佛言：“世尊，是般若波罗蜜可书耶？”<br>
      　　佛言：“不可书。何以故？般若波罗蜜，自性无故。禅波罗蜜、毗梨耶波罗蜜、羼提波罗蜜、尸罗波罗蜜、檀波罗蜜，乃至一切种智，自性无故。若自性无，是不名为性，无法不能书无法。须菩提，若求菩萨道善男子、善女人，作是念：‘无法是深般若波罗蜜。’当知即是菩萨魔事。”<br>
      　　“世尊，是求菩萨道善男子、善女人，用文字书般若波罗蜜，自念‘我书是般若波罗蜜’，以字著般若波罗蜜，当知亦是菩萨魔事。何以故？世尊，是般若波罗蜜无文字，禅波罗蜜、毗梨耶波罗蜜、羼提波罗蜜、尸罗波罗蜜、檀波罗蜜无有文字。世尊，色无文字，受、想、行、识无文字，乃至一切种智无文字。世尊，若求菩萨道善男子、善女人，著无文字般若波罗蜜，乃至著无文字一切种智，当知亦是菩萨魔事。读诵、说、正忆念，如说修行，亦如是。”<br>
      　　“复次，须菩提，求佛道善男子、善女人，书般若波罗蜜时，若国土念起，聚落念起，城邑念起，方念起，若闻谤毁其师念起，若念父母及兄弟、姊妹诸余亲里，若念贼，若念旃陀罗，若念众女，若念淫女，如是等种种诸余异念留难；恶魔复益其念，破坏书般若波罗蜜，破坏读诵、说、正忆念，如说修行。须菩提，当知是亦魔事。<br>
      　　“复次，须菩提，求佛道善男子、善女人，得名誉、恭敬，布施供养，所谓衣服、饮食，卧床、疾药、种种乐具；善男子、善女人，书是般若波罗蜜经，受持、读诵乃至正忆念时，爱著是事，不得书成般若波罗蜜，乃至正忆念，当知是亦菩萨魔事。<br>
      　　“复次，须菩提，求佛道善男子、善女人，书般若波罗蜜，乃至如说修行时，恶魔方便持诸余深经，与是菩萨摩诃萨；有方便者，不应贪著恶魔所与诸余深经。何以故？是经不能令人至萨婆若故。是中无方便菩萨摩诃萨，闻是诸余深经，便舍深般若波罗蜜。须菩提，我是般若波罗蜜中，广说诸菩萨摩诃萨方便道；诸菩萨摩诃萨，应当从是中求。须菩提，今善男子、善女人求菩萨道，舍是深般若波罗蜜，于魔所与声闻、辟支佛深经中求方便道，当知亦是菩萨魔事。”　　<br>
      　　【论】释曰：学余经，舍般若波罗蜜等；有人于声闻师僧中，受戒学法，初不闻般若波罗蜜；或时余处闻，深著先所学法，舍般若波罗蜜，于先所学法中求萨婆若。有声闻弟子，先得般若波罗蜜，不知义趣，不得滋味，以声闻经行菩萨道。有人是声闻弟子，得般若波罗蜜经，欲信受，余声闻人沮坏其心，语言：是经初后不相应，无有定相，汝宜舍之！声闻法中，何所不有？六足阿毗昙及其论议，分别诸法相，即是般若波罗蜜。八十部律，即是尸罗波罗蜜。阿毗昙中，分别诸禅、解脱、诸三昧等，是禅波罗蜜。三藏本生中，赞叹解脱，布施、忍辱、精进，即是三波罗蜜。如是等种种因缘，舍般若波罗蜜，于声闻经中求萨婆若。如人欲得坚实好木，舍其根茎而取枝叶，虽是木名而不中用。<br>
      　　复次，般若波罗蜜是三藏根本。得般若波罗蜜已，为度众生故说余事，是故名枝叶。<br>
      　　复次，声闻经中，虽说诸法实相而不了了；般若波罗蜜经中，分明显现，易见易得。如人攀缘枝叶则坠落，若捉茎干则坚固。若执声闻经，则堕小乘中；若持般若波罗蜜，易得无上道。是故说舍根茎，取枝叶。<br>
      　　问曰：三十七品、三解脱门，般若经中亦有，今何以故但名声闻、辟支佛经？<br>
      　　答曰：摩诃衍中虽有是法，与毕竟空合，心无所著，以不舍萨婆若、大悲心，为一切众生故说；声闻经则不尔，为小乘证故。<br>
      　　复次，菩萨行般若波罗蜜故，能成就世间、出世间法；是故菩萨若求佛，应当学般若波罗蜜。譬如狗为主守备，应从主索食，而反于奴客求。菩萨亦如是，狗喻行者，般若波罗蜜喻主人；般若中有种种利益，而舍求余经。佛欲令分明易见，故说譬喻。象、大海、帝释殿，转轮圣王、无价宝，亦如是。<br>
      　　问曰：五欲生五盖，以五盖覆智慧故，不应乐说。何以故乐说余六波罗蜜，乃至无上道，而言不如法？<br>
      　　答曰：不如法者，不如般若波罗蜜实相。般若波罗蜜实相中，无定相法，云何可乐说？若有定相，则心著乐说。诸佛及菩萨，以大悲心故，为众生说法，不著语言；用无所得法，示众生毕竟空相般若波罗蜜。是人书、读、诵等，以染著心取六尘相，乃至无上道，故言不如法。<br>
      　　问曰：若般若波罗蜜毕竟空，无所有法，不可书、读、诵等，如是，则不应有魔事？<br>
      　　答曰：毕竟空无所有，亦非般若波罗蜜相。何以故是魔事？此中说：若是人知无所有，是般若波罗蜜相，即是魔事。若用文字书般若波罗蜜，自知我书般若波罗蜜，有此著心，即是魔事。若人知般若波罗蜜相，不以著心书、读、诵等，若有来破者，是为破般若波罗蜜。<br>
      　　复次，内有烦恼魔，外有天子魔，是二事因缘故，书般若波罗蜜，乃至修行时，坏般若波罗蜜。念起者，所谓念此国土不安隐，彼国土丰乐；聚落、城邑、方，亦如是。或闻谤毁其师，舍般若波罗蜜，欲助师除灭恶名；或闻父母疾病、官事；或念贼恐怖，欲发心诣余处；旃陀罗亦如是。与贼、旃陀罗共住，则发瞋恚；与众女、淫女共住故，淫欲心发。如是等种种因缘，破坏般若波罗蜜。菩萨觉知，当莫念莫说。或书般若波罗蜜时，钝根者于多恭敬供养事中爱著，自念我能书、能随行故；有是著、是利养即是魔事。或有利根者，魔或思惟：是菩萨不著世间乐，一心受般若波罗蜜，此人不可沮坏，我今当以声闻深经转其心，使成阿罗汉。佛言：声闻经虽深，不应贪著；譬如烧燃金丸，色虽妙，不可捉。若菩萨无方便，不大利根，得是经欢喜，是空、无相、无作，尽苦本，何复过是？便舍般若波罗蜜，亦是魔事。何以故？此中佛说因缘，于般若波罗蜜中，广说诸菩萨摩诃萨方便道，所谓观声闻、辟支佛道而不证，以大悲心行三解脱门故。譬如人以酥和毒，毒势则歇，不能害人；般若亦如是，菩萨于般若中，求无上道易得，于余经则难，如但服毒，是故不应从声闻经中求菩萨道。</p>
<div class="jwbt-box"><div class="jwbtbm"><a name=j1163-04-21><a href="1163-04.htm#MENU-top">释两不和合品第四十七之上</div></div></a></a>
<p>　　【经】“复次，须菩提，听法人欲书持般若波罗蜜，读诵、问义、正忆念，说法人懈惰，不欲为说，当知是菩萨摩诃萨魔事。须菩提，说法之人心不懈惰，欲令书持般若波罗蜜，听法者不欲受之，二心不和，当知是为魔事。<br>
      　　“复次，须菩提，听法人若欲书持般若波罗蜜，读诵乃至正忆念；说法者欲至他方，当知是为魔事。须菩提，说法人欲令书持般若波罗蜜；听法者欲至他方，二心不和，当知是为魔事。<br>
      　　“复次，须菩提，说法人贵重布施，衣服、饮食，卧具、医药、资生之物；听法人少欲知足，行远离行，摄念精进，一心智慧，两不和合，不得书般若波罗蜜，受持、读诵、问义、正忆念，当知是为魔事。须菩提，说法人少欲知足，行远离行，摄念精进，一心智慧；听法者贵重布施，衣服、饮食，卧具、医药、资生之物，两不和合，不得书持般若波罗蜜，读诵、问义、正忆念，当知是为魔事。<br>
      　　“复次，须菩提，说法者，受十二头陀：一、作阿兰若，二、常乞食，三、纳衣，四、一坐食，五、节量食，六、中后不饮浆，七、冢间住，八、树下住，九、露地住，十、常坐不卧，十一、次第乞食，十二、但三衣。听法人不受十二头陀，不作阿兰若乃至不受但三衣。两不和合，不得书持般若波罗蜜，读诵、问义、正忆念，当知是为魔事。须菩提，听法者，受十二头陀，作阿兰若乃至受但三衣；说法人不受十二头陀，不作阿兰若乃至不受但三衣，两不和合，不得书持般若波罗蜜，读诵、问义、正忆念，当知是为魔事。”　　<br>
      　　【论】释曰：一切有为法，因缘和合故生，众缘离则无；譬如钻燧求火，有钻、有母，二事因缘得火。书写般若，乃至正忆念，亦如是，内外因缘和合故生，所谓师、弟子，同心同事故，乃得书成。是故佛告须菩提：听法人信等五善根发故，欲书持般若，乃至正忆念；说法者五盖覆心故，不欲说。<br>
      　　问曰：若五盖覆心故不欲说，何以作师？<br>
      　　答曰：是人著世间乐，不观空、无常，虽能心知口说，不能自行；弟子虽必欲行而不能知故，更无余处，必咨此人。或时师悲心发故，欲令书持般若；弟子信等五善根钝不发故，著世间乐故，不欲受书持乃至正忆念。<br>
      　　问曰：若不欲受持，何以名听法者？<br>
      　　答曰：少多听受、读诵，不能究竟成就故，但名听法。若二人善心共同，能得般若波罗蜜；若不同则不能得，是名魔事。内烦恼发，外天子魔作因缘，离是般若；菩萨应觉是魔事，防令不起。若自失，当具足；若弟子失，当教令得。<br>
      　　复次，师或慈悲心薄，舍弟子至他方，或不宜水土、四大不和，或善法无所增益，或水旱不适，或土地荒乱，如是等种种因缘故至他方。弟子亦种种因缘不能追随。贵重利养者，如上五盖覆心等。<br>
      　　复次，是二人皆有信、有戒，而一人以十二头陀庄严戒，一人不能。<br>
      　　问曰：一人何以故不能？<br>
      　　答曰：佛所结戒，弟子受持。十二头陀不名为戒，能行则戒庄严；不能行，不犯戒。譬如布施，能行则得福，不能行者无罪；头陀亦如是，是故两不和合，则是魔事。<br>
      　　十二头陀者，行者以居家多恼乱故，舍父母、妻子、眷属，出家行道；而师徒、同学，还相结著，心复娆乱；是故受阿兰若法，令身远离愦闹，住于空闲。远离者，最近三里，能远益善。得是身远离已，亦当令心远离五欲、五盖。<br>
      　　若受请食，若众僧食，起诸漏因缘。所以者何？受请食者，若得，作是念：我是福德好人故得。若不得，则嫌恨请者，彼为无所别识，不应请者请，应请者不请；或自鄙薄，懊恼自责而生忧苦。是贪忧法，则能遮道。僧食者，入众中，当随众法，断事摈人，料理僧事，处分作使，心则散乱，妨废行道。有如是等恼乱事故，受常乞食法。<br>
      　　好衣因缘故，四方追逐，堕邪命中。若受人好衣，则生亲著，若不亲著，檀越则恨；若僧中得衣，如上说众中之过。又好衣，是未得道者生贪著处。好衣因缘，招致贼难，或至夺命。有如是等患，故受弊纳衣法。<br>
      　　行者作是念：求一食尚多有所妨，何况小食、中食、后食！若不自损，则失半日之功，不能一心行道。佛法为行道故，不为益身，如养马、养猪；是故断数数食，受一食法。<br>
      　　有人虽一食，而贪心极啖，腹胀气塞，妨废行道，是故受节量食法。节量者，略说；随所能食，三分留一分，则身轻安隐，易消无患，于身无损，则行道无废。如经中舍利弗说：我若食五口、六口，足之以水，则足支身。于秦人中食，可十口许。<br>
      　　有人虽节量食，过中饮浆，则心生乐著，求种种浆，果浆、蜜浆等，求欲无厌，不能一心修习善法。如马不著辔勒，左右啖草，不肯进路；若著辔勒，则啖草意断，随人意去，是故受中后不饮浆。<br>
      　　无常、空观，是入佛法初门，能厌离三界。冢间常有悲啼哭声，死尸狼藉，眼见无常，后或火烧，鸟兽所食，不久灭尽；因是尸观，一切法中易得无常相、空相。又冢间住，若见死尸臭烂不净，易得九想观，是离欲初门，是故受冢间住法。<br>
      　　不净、无常等观已，得道事办，舍至树下；或未得道者，心则不大厌，取是相，树下思惟：如佛生时，成道时，转法轮时，般涅槃时，皆在树下。行者随诸佛法，常处树下。如是等因缘故，受树下坐法。<br>
      　　行者或观树下如半舍无异，荫覆凉乐，又生爱著，我所住者好，彼树不如。如是等生漏故，至露地住。作是思惟：树下有二种过：一者、雨漏湿冷；二者、鸟屎污身，毒虫所住。有如是等过，空地则无此患。露地住，则著衣、脱衣，随意快乐；月光遍照，空中明净，心易入空三昧。<br>
      　　身四仪中，坐为第一，食易消化，气息调和。求道者大事未办，诸烦恼贼常伺其便，不宜安卧；若行、若立，则心动难摄，亦不可久，故受常坐法。<br>
      　　若欲睡时，胁不著席。行者不著于味，不轻众生，等心怜愍故，次第乞食；不择贫富故，受次第乞食法。<br>
      　　行者少欲知足，衣趣盖形，不多不少故，受但三衣。白衣求乐故，多畜种种衣；或有外道苦行故，裸形无耻；是故佛弟子舍二边，处中道行。住处、食处常用故事多；衣不须日日求，故略说。<br>
      　　是十二头陀，佛意：欲令弟子随道行，舍世乐故，赞十二头陀。是佛意，常以头陀为本，有因缘，不得已而听余事。如转法轮时，五比丘初得道，白佛言：我等著何等衣？佛言：应著纳衣。又受戒法，尽寿著纳衣，乞食，树下住，弊弃药。于古四圣种中，头陀即是三事。佛法唯以智慧为本，不以苦为先。是法皆助道、随道故，诸佛常赞叹。</p>
<div class="jwbt-box"><div class="jwbt"><a name=j1163-04-22><a href="1163-04.htm#MENU-top">大智度论卷第六十九</div></a></a>
<div class="jwbtbm"><a name=j1163-04-23><a href="1163-04.htm#MENU-top">释两不和合品第四十七之下（经作两不和合过品）</div></div></a></a>
<p>　　【经】“复次，须菩提，说法者有信有善，欲书受深般若波罗蜜，乃至正忆念；听法者无信，破戒恶行，不欲书受深般若波罗蜜，乃至正忆念，当知是为魔事。须菩提，听法者有信有善；说法者无信，破戒恶行；两不和合，当知是为魔事。<br>
      　　“复次，须菩提，说法者能一切施，心不悭惜；听法者吝惜不舍，当知是为魔事。须菩提，听法者一切能施，心不悭惜；说法者吝法不施；两不和合，不得书持般若波罗蜜，乃至正忆念，当知是为魔事。<br>
      　　“复次，须菩提，听法者欲供养说法人衣服、饮食，卧具、医药，资生所须；说法者不欲受之，当知是为魔事。须菩提，说法者欲供给听法人衣服，乃至资生所须；听法者不欲受之，两不和合，不得书持般若波罗蜜，乃至正忆念，当知是为魔事。<br>
      　　“复次，须菩提，说法者易悟；听法人闇钝，当知是为魔事。须菩提，听法者易悟，说法人闇钝，两不和合，不得书持般若波罗蜜，乃至正忆念，当知是为魔事。<br>
      　　“复次，须菩提，说法者知十二部经次第义，所谓修妒路乃至优波提舍；听法者不知十二部经次第义，当知是为魔事。听法者知十二部经次第义；说法人不知十二部经次第义，两不和合，不得书深般若波罗蜜，乃至正忆念，当知是为魔事。<br>
      　　“复次，须菩提，说法者成就六波罗蜜；听法者不成就六波罗蜜，两不和合，不得书深般若波罗蜜，乃至正忆念，当知是为魔事。听法者有六波罗蜜；说法人无六波罗蜜，两不和合，不得书深般若波罗蜜，乃至正忆念，当知是为魔事。<br>
      　　“复次，须菩提，说法者于六波罗蜜有方便力；听法人于六波罗蜜无方便力，两不和合，不得书深般若波罗蜜，乃至正忆念，当知是为魔事。听法者于六波罗蜜有方便力；说法人于六波罗蜜无方便力，两不和合，不得书深般若波罗蜜，乃至正忆念，当知是为魔事。<br>
      　　“复次，须菩提，说法者得陀罗尼；听法人无陀罗尼，两不和合，不得书深般若波罗蜜，乃至正忆念，当知是为魔事。听法者得陀罗尼；说法者无陀罗尼，两不和合，不得书深般若波罗蜜，乃至正忆念，当知是为魔事。<br>
      　　“复次，须菩提，说法者欲令书持般若波罗蜜，读诵乃至正忆念；听法人不欲书持般若波罗蜜，读诵乃至正忆念，两不和合，不得书深般若波罗蜜，乃至正忆念，当知是为魔事。听法者欲书、读诵、说般若波罗蜜；说法者不欲令书般若波罗蜜，乃至不欲令说，两不和合，不得书深般若波罗蜜，乃至正忆念，当知是为魔事。<br>
      　　“复次，须菩提，说法者离贪欲、瞋恚，睡眠、掉悔、疑；听法人贪欲、瞋恚，睡眠、掉悔、疑，当知是为魔事。听法者离贪欲、瞋恚，睡眠、掉悔、疑；说法人贪欲、瞋恚，睡眠、掉悔、疑，两不和合，不得书深般若波罗蜜，乃至正忆念，当知是为魔事。<br>
      　　“复次，须菩提，书是深般若波罗蜜，乃至正忆念时，或有人来，说三恶道中苦剧，‘汝何不于是身尽苦入涅槃？何用是阿耨多罗三藐三菩提为？’两不和合，不得书般若波罗蜜，乃至正忆念，当知是为魔事。<br>
      　　“复次，须菩提，书是深般若波罗蜜，受持、读诵、说、正忆念时，或有人来，赞四天王诸天，赞三十三天、夜摩天、兜率陀天、化乐天、他化自在天、梵天乃至非有想非无想天，赞初禅乃至非有想非无想定，作是言：‘善男子，欲界中受五欲快乐，色界中受禅生乐，无色界中受寂灭乐；是事亦无常、苦、空、无我，变相、尽相、散相、离相、灭相。汝何不于是身中取须陀洹果、斯陀含果、阿那含果、阿罗汉果、辟支佛道？何用是世间生死中受种种苦，求阿耨多罗三藐三菩提为？’两不和合，不得书深般若波罗蜜，乃至正忆念，当知是为魔事。<br>
      　　“复次，须菩提，说法者一身无累，自在无碍；听法人多将人众，两不和合，不得书深般若波罗蜜，乃至正忆念，当知是为魔事。听法者一身无累，自在无碍；说法者多将人众，两不和合，不得书深般若波罗蜜，乃至正忆念，当知是为魔事。<br>
      　　“复次，须菩提，说法者如是言：‘汝能随我意者，当与汝般若波罗蜜，令书、读诵、说、正忆念；若不随我意者，则不与汝！’两不和合，不得书深般若波罗蜜，读诵、说、正忆念，当知是为魔事。<br>
      　　“复次，须菩提，听法者欲得追随如其意；说法者不听，两不和合，不得书深般若波罗蜜，乃至正忆念，当知是为魔事。<br>
      　　“复次，须菩提，说法者欲得财利故，与般若波罗蜜，令书持乃至正忆念；听法者以是因缘故，不欲从受，两不和合，不得书深般若波罗蜜，乃至正忆念，当知是为魔事。听法者为财利故，欲书深般若波罗蜜，读诵、说；说法者以是因缘故，不欲与，两不和合，不得书深般若波罗蜜，读诵、说，当知是为魔事。<br>
      　　“复次，须菩提，说法者欲至他方危命之处；听法者不欲随去，两不和合，不得书深般若波罗蜜，乃至正忆念，当知是为魔事。听法者欲至他方危命之处；说法者不欲去，两不和合，不得书深般若波罗蜜，乃至正忆念，当知是为魔事。<br>
      　　“复次，须菩提，说法者欲至他方饥饿谷贵无水之处；听法者不欲随去，两不和合，不得书深般若波罗蜜，乃至正忆念，当知是为魔事。听法者欲至他方饥饿谷贵无水之处；说法者不欲去，两不和合，不得书深般若波罗蜜，乃至正忆念，当知是为魔事。<br>
      　　“复次，须菩提，说法者欲至他方丰乐之处，听法者欲随从去。说法者言：‘善男子，汝为利养故追随我，汝善自思惟，若得若不得，无令后悔！’以是少因缘故，两不和合。听法者闻之心厌，作是念：‘是为拒逆，不欲与我相随。’便止不去。两不和合，不得书深般若波罗蜜，乃至正忆念，当知是为魔事。<br>
      　　“复次，须菩提，说法者欲过旷野，贼怖、旃陀罗怖、猎师怖、恶兽毒蛇怖，听法者欲随逐去。说法者言：‘善男子，汝何用到彼？彼中多有诸怖，贼怖乃至毒蛇怖。’听法者闻之，知其不欲与般若波罗蜜，书持乃至正忆念，心厌不欲追随。以是少因缘故，两不和合，当知是为魔事。<br>
      　　“复次，须菩提，说法者多有檀越，数往问讯，以是因缘故，语听法者：‘我有因缘，应往到彼。’听法人知其意，便止。两不和合，不得书深般若波罗蜜，乃至正忆念，当知是为魔事。”　　<br>
      　　【论】问曰：有人书持、读诵般若波罗蜜，不能行而犯戒，或可有是；若不信，云何从受法？<br>
      　　答曰：是人不信般若波罗蜜所谓毕竟空，但欲求名故读诵、广说；如佛弟子不信外道经书，亦为人讲说。复次，不能深心信乐般若，故名不信，非都不信。<br>
      　　问曰：弟子法应供养师，奉诸所有，何以言师不能施？<br>
      　　答曰：弟子作是念：师少物不能舍，何况舍身？虽赞说布施，是为欺诳！是故名不和合。弟子欲以四事供养师，师少欲知足故不受，或羞愧似如卖法故不受。或师多知多识，无所乏少，能供给弟子。弟子自念：人当谓我贪师衣食故受法。或自以德薄不消所给。此心虽好，不能成般若故，亦是魔事。师钝根者，是诵经师，非解义师。十二部经，亦是诵经师。<br>
      　　复次，有六波罗蜜者作是念：弟子罪人钝根，不能行六波罗蜜，著世间事，但有弟子名，无有实事。是师不知弟子闻般若已，后成大事，但以现前无六波罗蜜，不肯教化。弟子亦作是念：六波罗蜜义，我亦能行；师但能口说，不能修行。不知师转身因缘，当成大事；又不知师别有读诵利益因缘，故不和合。<br>
      　　复次，弟子直信著善法，师不著法，以方便行六波罗蜜，弟子谓为不深乐六波罗蜜。何以知之？师或时赞叹六波罗蜜，或时断人著故，破散六波罗蜜。弟子有方便，亦如是。<br>
      　　问曰：若弟子得陀罗尼，师无陀罗尼，何以为师？<br>
      　　答曰：陀罗尼有种种，有弟子得闻持陀罗尼，能持能诵，不能解义，师能为解说；弟子或能得诸法实相陀罗尼义，而不能次第诵读。或师得闻持陀罗尼，未得大悲故，轻贱弟子，不能教道。<br>
      　　问曰：弟子欲受持般若波罗蜜，师不与，或可有是；云何师欲与法，弟子不受？<br>
      　　答曰：如先答，弟子见师有过故，不欲受法。<br>
      　　复次，师欲教化前人为弟子，而是人或邪见诸恶因缘故，不肯受教。<br>
      　　复次，一切众生所行法，同则和合；一人离五盖，一人不离故相轻，相轻故不和合。一切上法皆尔。<br>
      　　复次，书诵般若波罗蜜，乃至正忆念时，一人诃三恶道，一人赞叹诸天，是事如先答。虽不能都破其善行，但坏其大乘，授小乘法。<br>
      　　复次，师少欲知足，不乐众聚，弟子多有人众，师作是念：弟子虽好可度，而将徒众多。师深著善法，舍离弟子；弟子一身，亦如是。<br>
      　　复次，说法者意：若弟子随我意行，若去若住，随时问讯，如是等。听法者但欲从求法利，不能行此众事，是不和合。或时听法者，随意进止、问讯等，说法者不听，作是念：何用是事？损我功德！听法者意谓轻贱，不相好喜，是不和合。<br>
      　　复次，师为利养故欲与法，弟子心则不敬师，云何欲卖经法？弟子亦如是，为财利故读诵般若，非清净心故。师知弟子心如是，则薄贱不与，故不和合。<br>
      　　复次，师欲至他方，路经险难，弟子惜身命故不能随。作是念：我有身，然后求法。弟子欲去，亦如是。饥饿、壳贵、无水处，亦如是。<br>
      　　复次，师欲至丰乐处，弟子欲随师，或羞愧不欲将去；或弟子串乐，不任涉远；或道里悬远；或师诸彼国，弟子不悉，谓师称美彼国，不必实尔；或虑师谓贪饮食故去。如是等种种因缘，师语弟子：如汝所闻彼国土所有，不必尽尔，好自筹量！若自欲去者便去，无以财物丰乐故去，至彼不得随意，勿以见怨！师复为说：汝闻彼国土丰乐故去，非为法故，不须随我。师好心止弟子，不知是坏般若波罗蜜因缘。弟子闻是说，敬难师故不能答，便止不去，故不和合。师复欲至远国，彼中有种种虎狼、贼盗，语弟子言：彼间多难，汝不须去！弟子闻已便止。师但知彼有难事，故止弟子，不知是坏般若波罗蜜因缘。<br>
      　　问曰：若远国多难，何以自去？<br>
      　　答曰：有人言：“师彼国生故，服习彼土，能自防护。”有人言：“彼有好师经书，不惜身命故去。”师作是念：“我身自死则可，云何枉他？”如是等因缘故，止弟子不令去。师多有知识檀越，心生乐著，弟子少欲知足，不著檀越；师常随时问讯檀越，弟子但欲求法，不喜是事。师知其意，语言：我有因缘，不得为汝说法。弟子闻已，不悦。师贵俗缘，不贵于法，是不和合。</p>
      <p>　　【经】“复次，须菩提，恶魔作比丘形像来，方便破坏般若波罗蜜，不得令书持、读诵、说、正忆念。”<br>
      　　须菩提白佛言：“世尊，何因缘故，恶魔作比丘形像，方便破坏般若波罗蜜，不得令书持乃至正忆念？”<br>
      　　佛言：“恶魔作比丘形像来，坏善男子、善女人心，令远离般若波罗蜜。作是言：‘如我所说经，即是般若波罗蜜，此经非般若波罗蜜。’须菩提，是中破坏诸比丘时，有未受记菩萨便堕疑，堕疑故不书深般若波罗蜜，不受、不持，乃至不作正忆念。不和合，不得书成般若波罗蜜乃至正忆念，当知是为魔事。<br>
      　　“复次，须菩提，恶魔作比丘身到菩萨所，作如是言：‘若菩萨行般若波罗蜜于实际作证，得须陀洹果、斯陀含果、阿那含果、阿罗汉果，得辟支佛道！’以是不和合，不得书深般若波罗蜜，乃至正忆念，当知是为魔事。<br>
      　　“复次，须菩提，说是深般若波罗蜜时，多有魔事起，留难般若波罗蜜，是为魔事。菩萨摩诃萨应当觉知，知已远离！”<br>
      　　须菩提言：“世尊，何等是魔事留难，菩萨应当觉知，知已远离？”<br>
      　　佛言：“似般若波罗蜜诸魔事起，似禅波罗蜜、似毗梨耶波罗蜜、似羼提波罗蜜、似尸罗波罗蜜、似檀波罗蜜魔事起，菩萨应当觉知，知已远离。<br>
      　　“复次，须菩提，声闻、辟支佛所应行经，是菩萨摩诃萨应当知是魔事而远离之。<br>
      　　“复次，须菩提，内空乃至无法有法空，四念处乃至八圣道分，空、无相、无作解脱门；用是法得须陀洹果、斯陀含果、阿那含果、阿罗汉果、辟支佛道。如是等诸经，恶魔作比丘形像，方便与菩萨摩诃萨。是不和合故，不得书深般若波罗蜜，乃至正忆念，当知是为魔事。<br>
      　　“复次，须菩提，恶魔作佛身金色丈光，到菩萨所；是菩萨贪著因缘故，耗减萨婆若。是不和合故，不得书深般若波罗蜜，乃至正忆念，当知是为魔事。<br>
      　　“复次，须菩提，恶魔作佛身及比丘僧，到菩萨前。是菩萨起贪著意，作是念：‘我于当来世。亦当如是作比丘僧为说法。’是菩萨贪著魔身故，耗减萨婆若，不得书成般若波罗蜜，乃至正忆念，当知是为魔事。<br>
      　　“复次，须菩提，恶魔化作无数百千万亿菩萨行檀波罗蜜、尸罗波罗蜜、羼提波罗蜜、毗梨耶波罗蜜、禅波罗蜜、般若波罗蜜，指示善男子、善女人。善男子、善女人见已贪著，贪著故耗减萨婆若，不得书般若波罗蜜，乃至正忆念，当知是为魔事。何以故？是深般若波罗蜜中，无有色，无有受、想、行、识，乃至无有阿耨多罗三藐三菩提。须菩提，般若波罗蜜，若无有色，乃至无阿耨多罗三藐三菩提，是中无佛、无声闻、无辟支佛、无菩萨。何以故？一切诸法自性空故。<br>
      　　“复次，须菩提，善男子、善女人书是深般若波罗蜜，受、读诵、说、正忆念时，多有留难起。须菩提，譬如阎浮提中珍宝，金银、琉璃、砗磲、玛瑙、珊瑚等宝，多难多贼。如是，须菩提，善男子、善女人书是深般若波罗蜜，乃至正忆念时，多贼、多留难起。”<br>
      　　须菩提白佛言：“如是，世尊，阎浮提中珍宝，金银、琉璃、砗磲、玛瑙、珊瑚等，多贼、多难。世尊，善男子、善女人亦如是，书是深般若波罗蜜，乃至正忆念时，多贼、多留难起，多有魔事。何以故？是愚痴人为魔所使，善男子、善女人书是深般若波罗蜜，乃至正忆念时，破坏令远离。世尊，是愚痴人少智少慧，是善男子、善女人书般若波罗蜜，乃至正忆念时，破坏令远离。是愚痴人心不乐大法，是故不书是深般若波罗蜜，不受、不读、不诵，不正忆念，不如说修行，亦坏他人，令不得书深般若波罗蜜，乃至如说修行！”<br>
      　　佛言：“如是，如是。须菩提，新发大乘意善男子、善女人为魔所使，不种善根，不供养诸佛，不随善知识故，不书深般若波罗蜜，乃至不正忆念而作留难。是善男子、善女人少智少慧，心不乐大法，是故不能书是深般若波罗蜜，乃至正忆念，魔事起故。须菩提，若善男子、善女人能书是深般若波罗蜜，乃至正忆念时，魔事不起，能具足禅波罗蜜乃至檀波罗蜜，能具足四念处乃至一切种智。须菩提，当知佛力故，是善男子、善女人能书是深般若波罗蜜，乃至正忆念，亦能具足禅波罗蜜乃至檀波罗蜜、内空乃至无法有法空，具足四念处乃至八圣道分、佛十力乃至一切种智。须菩提，十方现在无量无边阿僧祇诸佛亦助是善男子、善女人，令得书是深般若波罗蜜，乃至正忆念。十方阿鞞跋致诸菩萨摩诃萨亦拥护祐助是善男子、善女人，书般若波罗蜜，乃至正忆念。”　　<br>
      　　【论】释曰：魔作大沙门形，有重威德，令人受其语。多持经卷，与众弟子俱，语诸比丘：般若波罗蜜，如我经所说真实佛语；汝先闻者不实，非佛所说。诃毁先经，种种自赞所说。钝根菩萨信受是语，生邪见；若利根未得受记者生疑。何以故？诸佛毕竟空无相，智慧难解，故不和合。或时魔语菩萨：般若波罗蜜三解脱门，广说但是空。汝常习此空，于中得证、不得证，云何作佛？作佛法，先行布施、持戒等，修三十二相福德，坐道场时，尔乃用空。菩萨或信或疑，离般若波罗蜜。<br>
      　　问曰：云何似六波罗蜜名魔事？<br>
      　　答曰：如相似般若波罗蜜、中说。<br>
      　　复次，以著心行六波罗蜜，是名似。声闻、辟支佛经，无有慈悲，不求佛道，但欲自度；虽是好事，破菩萨道，故名魔事。<br>
      　　问曰：若菩萨见佛身，则信心清净，云何名魔事？<br>
      　　答曰：一切烦恼取相，皆是魔事。是小菩萨未应见佛身，魔作佛妙形，菩萨心著，为是好身故行道。如未离欲人，见天女形，深心染著，不能堪受天欲，迷闷而死，是故魔愿得满。菩萨虽得少净心，而失实相智慧；如人手捉重宝，有人以少金诳之，舍大价宝而取贱物，是名耗减。魔作佛身，将诸比丘，示多菩萨行六波罗蜜，亦如上。此中佛说因缘：色等一切法自性空。<br>
      　　复次，众会生疑：般若波罗蜜是无上法，多有利益，云何有人憎嫉？是故佛说譬喻：如阎浮提金银等，多怨多贼，为是故出，不为瓦石等生。般若波罗蜜是佛法藏中妙宝，微妙甚深，懈怠钝根者所不解，是故訾毁。魔以般若波罗蜜多令众生入涅槃故，魔作怨贼。<br>
      　　须菩提喜受佛教，述其所说毁訾破坏般若者：世尊，是狂痴之人为魔所使，不得自在，以少智故，不能通达佛意。是人无有大心，不知清净法味，但知三相，贪味、淫欲、瞋恚，如畜生法，与般若波罗蜜生留难。佛可须菩提所说，语须菩提：若菩萨摩诃萨书般若，乃至正忆念，魔事不起，当知是佛力，亦是十方诸佛及诸菩萨所拥护；而能具足五波罗蜜，乃至一切种智，亦是十方现在佛力。何以故？魔是欲界主，世间福德、智慧具足，魔是世间生死根本。色界诸天，虽有邪见，常入禅定故心柔软，不能有所破坏；无色界中无形故，又心微细，不能有所作；下诸天无有力势故，不能如是破坏。是魔先世业因缘力，又住处因缘，他作夺取。是中贼主名为魔，是魔相尔，破坏好事。初发心菩萨福德、智慧薄，故惜身；若十方诸佛菩萨不拥护佐助者，不能成。是故诸佛、菩萨、诸天，为破坏魔事，是菩萨或觉、或不觉；如贼绕城，大人守护，小儿不觉。略说魔事如是，广说则无量无边。然佛意但欲令行者成般若大事，是故师、徒宜应和合，一切恶事，不应计念。</p>
<div class="jwbt-box"><div class="jwbtbm"><a name=j1163-04-24><a href="1163-04.htm#MENU-top">释佛母品第四十八之上</div></div></a></a>
<p>　　【经】佛告须菩提：“譬如母人有子若五、若十、若二十、若三十、若四十、若五十、若百、若千。母中得病，诸子各各勤求救疗，作是念：‘我等云何令母得安，无诸患苦不乐之事？风寒、冷热，蚊虻、蛇蚖，侵犯母身，是我等忧。’其诸子等常求乐具，供养其母。所以者何？生育我等，示我世间。如是，须菩提，佛常以佛眼视是深般若波罗蜜。何以故？是深般若波罗蜜能示世间相。十方现在诸佛亦以佛眼常视是深般若波罗蜜。何以故？是深般若波罗蜜能生诸佛，能与诸佛一切智，能示世间相。以是故，诸佛常以佛眼视是深般若波罗蜜。又以般若波罗蜜能生禅波罗蜜乃至檀波罗蜜，能生内空乃至无法有法空，能生四念处乃至八圣道分，能生佛十力乃至一切种智。般若波罗蜜能生须陀洹、斯陀含、阿那含、阿罗汉、辟支佛、诸佛。须菩提，所有诸佛已得阿耨多罗三藐三菩提，今得、当得，皆因深般若波罗蜜因缘故得。须菩提，若求佛道善男子、善女人书是深般若波罗蜜，乃至正忆念，诸佛常以佛眼视是人。须菩提，是求菩萨道善男子、善女人诸十方佛常守护，令不退阿耨多罗三藐三菩提。”<br>
      　　须菩提白佛言：“如世尊所说，般若波罗蜜能生诸佛，能示世间相。世尊，般若波罗蜜云何能生诸佛？云何能示世间相？云何诸佛从般若波罗蜜生？云何诸佛说世间相？”<br>
      　　佛告须菩提：“是深般若波罗蜜中，生佛十力乃至十八不共法、一切种智。须菩提，得是诸法，故名为佛。须菩提，以是故深般若波罗蜜能生诸佛。须菩提，诸佛说五众是世间相。”<br>
      　　须菩提言：“世尊，云何深般若波罗蜜中说五众相？云何深般若波罗蜜中示五众？”<br>
      　　“须菩提，般若波罗蜜不示五众破，不示坏；不示生，不示灭；不示垢，不示净；不示增、不示减；不示入，不示出；不示过去，不示未来，不示现在。何以故？空相不破、不坏，无相相、无作相不破、不坏相，如是示。不起法、不生法、无所有法性法，不破、不坏相，如是示。如是，须菩提，佛说深般若波罗蜜能示世间相。<br>
      　　“复次，须菩提，诸佛因深般若波罗蜜，悉知无量无边阿僧祇众生心所行。须菩提，是深般若波罗蜜中无众生，无众生名；无色，无色名；无受、想、行、识，无受、想、行、识名；无眼乃至无意，无眼识乃至无意识，无眼触乃至无意触，乃至无一切种智，无一切种智名。如是，须菩提，是深般若波罗蜜能示世间相。须菩提，是深般若波罗蜜亦不示色，不示受、想、行、识；乃至不示一切种智。何以故？须菩提，是深般若波罗蜜中尚无般若波罗蜜，何况色乃至一切种智？<br>
      　　“复次，须菩提，所有众生名数，若有色、若无色，若有想、若无想、若非有想非无想，若此间世界、若遍十方世界；是诸众生若摄心、若乱心，是摄心、乱心，佛如实知。须菩提，云何佛知众生摄心、乱心相？以法相故知。用何等法相故知？须菩提，是法相中尚无法相相，何况有摄心、乱心？须菩提，以是法相故，佛知众生摄心、乱心。<br>
      　　“复次，须菩提，佛知众生摄心、乱心，云何知？须菩提，以尽相故知，以无染相故知，以灭相故知，以断相故知，以寂相故知，以离相故知。如是，须菩提，佛因般若波罗蜜知众生摄心、乱心。<br>
      　　“复次，须菩提，佛因般若波罗蜜知众生染心，如实知染心；瞋心、痴心，如实知瞋心、痴心。”<br>
      　　须菩提白佛言：“世尊，云何佛知众生染心，如实知染心；瞋心、痴心，如实知瞋心、痴心？”<br>
      　　佛告须菩提：“染心如实相，则无染心相。何以故？如实相中，心心数法不可得，何况当得染心不染心？须菩提，瞋心、痴心如实相，则无瞋、无痴相。何以故？如实相中心心数法尚不可得，何况当得瞋心、不瞋心，痴心、不痴心？如是，须菩提，佛因般若波罗蜜，众生染心，如实知染心；瞋心、痴心，如实知瞋心、痴心。<br>
      　　“复次，须菩提，佛因般若波罗蜜，众生无染心，如实知无染心；无瞋心、无痴心，如实知无瞋心、无痴心。”<br>
      　　须菩提白佛言：“世尊，云何众生无染心，如实知无染心？无瞋心，如实知无瞋心？无痴心，如实知无痴心？”<br>
      　　佛告须菩提：“是心无染相中，染相、不染相不可得。何以故？须菩提，二心不俱故。如是，须菩提，佛因般若波罗蜜，众生无染心，如实知无染心。须菩提，是无瞋心、无痴心相中，痴心、不痴心不可得。何以故？二心不俱故。如是，须菩提，佛因般若波罗蜜，众生无瞋心、无痴心，如实知。<br>
      　　“复次，须菩提，佛因般若波罗蜜，是众生广心，如实知广心。”<br>
      　　须菩提白佛言：“世尊，云何佛因般若波罗蜜，是众生广心，如实知广心？”<br>
      　　“须菩提，佛知诸众生心相不广不狭，不增不减，不来不去；心相离故，是心不广乃至不来不去。何以故？是心性无故，谁作广作狭？乃至来去亦如是。须菩提，佛因般若波罗蜜，是众生广心，如实知广心。<br>
      　　“复次，须菩提，佛因般若波罗蜜，是众生大心，如实知大心。”<br>
      　　须菩提白佛言：“世尊，云何佛因般若波罗蜜，是众生大心，如实知大心？”<br>
      　　佛告须菩提：“佛因般若波罗蜜，不见众生心来相、去相，不见众生心生相、灭相、住相、异相。何以故？是诸心性无故，谁来谁去？谁生灭住异？如是，须菩提，佛因般若波罗蜜，是众生大心，如实知大心。<br>
      　　“复次，须菩提，佛因般若波罗蜜，众生无量心，如实知无量心。”<br>
      　　须菩提白佛言：“世尊，云何佛因般若波罗蜜，众生无量心，如实知无量心？”<br>
      　　佛告须菩提：“佛因般若波罗蜜，知是众生心，不见住，不见不住。何以故？是无量心相无依止故，谁有住不住处？如是，须菩提，佛因般若波罗蜜，众生无量心，如实知无量心。<br>
      　　“复次，须菩提，佛因般若波罗蜜，众生不可见心，如实知不可见心。”<br>
      　　须菩提白佛言：“世尊，云何佛因般若波罗蜜，众生不可见心，如实知不可见心？”<br>
      　　佛告须菩提：“众生心是无相，佛如实知无相，自相空故。<br>
      　　“复次，须菩提，佛知众生心五眼不能见。如是，须菩提，佛因般若波罗蜜，众生不可见心，如实知不可见心。”　　<br>
      　　【论】释曰：上说十方诸佛及大菩萨拥护般若波罗蜜，乃至正忆念，不令魔得其便。会中听者闻是事已，或作是念：诸佛阿耨多罗三藐三菩提寂灭相，于诸法及众生无憎无爱，何以故拥护书持般若，乃至正忆念者？是故佛告须菩提，为说譬喻：如子知恩故，守护其母。般若是十方诸佛母故，若有魔等留难，欲破坏般若波罗蜜者，诸佛虽行寂灭相，怜愍众生故，知恩分故，用慈悲心常念，用佛眼常见，守护是行般若者，令得增益，不失佛道。此中佛说因缘；诸贤圣及贤圣法，皆从般若中生。<br>
      　　问曰：须菩提问四种，佛何以正答三事，而不说诸佛从般若中生？<br>
      　　答曰：般若生诸佛，诸佛从般若生，义无异。有人言：“诸法和合故能生般若波罗蜜，般若波罗蜜能生诸佛。有人行般若波罗蜜及众行，得成佛。”初谓作者，二谓法。若言堕枝杀人，若言堕树杀人，以是事同，故不别答。若说般若波罗蜜能生诸佛，即说诸佛从般若生。<br>
      　　问曰：如余经说：五众破坏，故名世间。此中何以言般若波罗蜜示五众，无破坏、生灭等？<br>
      　　答曰：彼是小乘事，此是大乘法。小乘法多说无常，大乘法中，多说法空；小乘法中，先说无常，后说法空，大乘法中，初便说法空；小乘法中说无常，令众生怖畏，大乘则不然，是故说无破坏等。此中佛自说因缘：空、无相、无作，终不破坏，般若波罗蜜示如是等世间相。<br>
      　　复次，五众名世间，众生身形色易知，余心数法无形故难知。是故佛语须菩提：无量阿僧祇众生心所行皆知。深般若中虽无众生及色等法，乃至一切种智，以般若方便力，而能知众生心所行。是般若波罗蜜中毕竟空故，不示色等法，乃至一切种智。此中佛说因缘：般若波罗蜜中尚无般若相，何况色等法？<br>
      　　复次，般若波罗蜜示世间者，一切众生，若色、若无色。色者，欲、色界众生；无色者，无色界众生。有想者，除无想天及非有想非无想天，余者是有想。无想者，是无想众生。非有想非无想者，是有顶处天。此间世界者，是三千大千世界。遍十方者，余无量无边阿僧祇世界。是世界六道中三世众生，佛悉知其摄心、乱心。须菩提闻已，心疑怪：诸佛常乐行寂灭诸法空，今云何遍知无始无边众生摄心、乱心？佛心一，众生心无量种，云何一时知一切众生心？以是故，问佛云何知。佛答：诸法实相智慧故，知众生摄心、乱心。须菩提问：何等是诸法实相？<br>
      　　答曰：所谓毕竟空，是毕竟空，毕竟空性亦不可得，何况摄心、乱心？<br>
      　　问曰：诸法实相毕竟空中，无分别心心数法，佛云何知其心？<br>
      　　答曰：此中佛自说：诸法实相性亦不可得，以是智慧，知众生摄心、乱心。何以故？若空性可得，应有难，空性不可得，云何作难？今佛过一切忆想分别虚妄法，安住实相，如实知一切众生心；众生心住虚妄法中故，不能知他众生如实。先略说知他心，次分别众生摄心、乱心；所谓三毒、无三毒者，广大、无量、不可见、出没屈伸等。须菩提事事问，初答以诸法实相故，知摄心、乱心。次以尽、无染、灭、断、寂、离故知。尽者，无常慧，菩萨行是无常慧心，离一切世间染。用世间道遮灭结使，是名灭。用无漏道断，故名断。断诸结使已，观涅槃寂灭、离相。以是因缘，得诸法实相，以诸法实相，知他摄心、乱心皆是实相。<br>
      　　复次，是心念念生灭，未来无故不可知；现在念念灭，住时无故不可知。凡夫人取相分别，于三世中忆想，妄见谓知心念。以尽门观，即是毕竟空，毕竟空故无所著，是时得道。知诸法实相，于一切法不妄想分别，则如实知他心。染心者，一切法入法性中皆清净，是故说染心实相，是中无染心。何以故？如实中无心无心数法，何况染心？瞋心、痴心亦如是。无染心相中，是中无有染心相，染心从本来无故，亦无不染心；无染心是寂灭相，无所分别。此中佛自说因缘：须菩提，二心不俱故。众生法，心心次第生，无染心时则无染心。何以故？过去染心已灭，未来未有，现在无染心，则无有染心；染心无故，亦无不染心，相待法无故。是故无染实相中无有染心、不染心。无瞋心、无痴心亦如是。广狭增减心，皆是众生取相分别，佛不如是知。何以故？是心无色无形，无住处，念念灭，则无广狭增减差别。此中佛说因缘：心性相无故，广狭等不可得。广狭、增减、大小义，如四无量心中说。无量心者，广心、大心，即是无量。又缘无量众生故，名无量；又缘涅槃无量法故，名无量；又心相不可取故，名无量。如有眼、有色、因缘故，眼识生，是识不在眼，不在色，不在中间，不在此，不在彼，是故无住处。若实无住处，云何能有所作？若好若丑，如梦所见事，不可求其实定相。心亦如是，无依止故无定相，故名无量。广大，亦应如是随义分别说。<br>
      　　问曰：若知心不可见，佛何以故说如实知不可见心？<br>
      　　答曰：有坐禅人忆想分别，见是心如清净珠中缕；观白骨人中，见心次第相续生；或时见心在身，或见在缘，如无边识处，但见识无量无边。破如是等处虚妄故，佛言如实知众生心，众生心自相空，故无相相。<br>
      　　复次，佛以五眼观此心不可得。肉眼、天眼缘色故不见。慧眼缘涅槃故不见。初学法眼分别，知诸法善不善、有漏无漏等，是法眼入实相中则无分别；如先说，一切法无知者、无见者，是故不应见。佛眼观寂灭相故不应见，众生心见者如实见，不如凡夫人忆想分别见。<br>
      　　复次，五眼因缘和合生，皆是作法，虚诳不实，佛不信不用，是故不以五眼见。</p>
<div class="jwbt-box"><div class="jwbt"><a name=j1163-04-25><a href="1163-04.htm#MENU-top">大智度论卷第七十</div></a></a>
<div class="jwbtbm"><a name=j1163-04-26><a href="1163-04.htm#MENU-top">释佛母品第四十八之下</div></div></a></a>
<p>　　【经】“复次，须菩提，佛因深般若波罗蜜，众生心数出没屈伸，如实知。”<br>
      　　“世尊，云何佛因般若波罗蜜，众生心数出没屈伸，如实知？”<br>
      　　佛言：“一切众生心数出没屈伸等，皆依色、受、想、行、识生。须菩提，佛于是中知众生心数出没屈伸，所谓神及世间常，是事实，余妄语，是见依色；神及世间无常，是事实，余妄语，是见依色；神及世间常亦无常，是事实，余妄语，是见依色；神及世间非常非无常，是事实，余妄语，是见依色。神及世间常，是事实，余妄语，是见依受；神及世间无常，是事实，余妄语，是见依受；神及世间常亦无常，是事实，余妄语，是见依受；神及世间非常非无常，是事实，余妄语，是见依受。神及世间常，是事实，余妄语，是见依想；神及世间无常，是事实，余妄语，是见依想；神及世间常亦无常，是事实，余妄语，是见依想；神及世间非常非无常，是事实，余妄语，是见依想。神及世间常，是事实，余妄语，是见依行；神及世间无常，是事实，余妄语，是见依行；神及世间常亦无常，是事实，余妄语，是见依行；神及世间非常非无常，是事实，余妄语，是见依行。神及世间常，是事实，余妄语，是见依识；神及世间无常，是事实，余妄语，是见依识；神及世间常亦无常，是事实，余妄语，是见依识；神及世间非常非无常，是事实，余妄语，是见依识。（识下今删去十五字衍文）世间有边是事实，余妄语，是见依色；世间无边，是事实，余妄语，是见依色；世间有边无边，是事实，余妄语，是见依色；世间非有边非无边，是事实，余妄语，是见依色。依受、想、行、识亦如是。神即是身，是见依色；神异身异，是见依色。依受、想、行、识亦如是。死后有如去，是事实，余妄语，是见依色；死后无如去，是事实，余妄语，是见依色；死后或有如去或无如去，是事实，余妄语，是见依色；死后非有如去非无如去，是事实，余妄语，是见依色。依受、想、行、识亦如是。如是，须菩提，佛因般若波罗蜜，众生出没屈伸如实知。”<br>
      　　“复次，须菩提，佛知色相。云何知色相？如如不坏无分别，无相、无忆、无戏论、无得，色相亦如是。须菩提，佛知受、想、行、识相，云何知受、想、行、识相？如如不坏无分别，无相、无忆、无戏论、无得，受、想、行、识相亦如是。如是，须菩提，佛知众生如相，及众生心数出没屈伸如相。是五众如相、诸行如相，即一切法如相。何等是一切法如相？所谓六波罗蜜如相，六波罗蜜如相即是三十七品如相，三十七品如相即是十八空如相，十八空如相即是八背舍如相，八背舍如相即是九次第定如相，九次第定如相即是佛十力如相，佛十力如相即是四无所畏、四无碍解、大慈大悲乃至十八不共法如相，十八不共法如相即是一切种智如相，一切种智如相即是善法不善法、世间法出世间法、有漏法无漏法如相，有漏法无漏法如相即是过去、未来、现在诸法如相，过去、未来、现在诸法如相即是有为法、无为法如相，有为法、无为法如相即是须陀洹果如相，须陀洹果如相即是斯陀含果如相，斯陀含果如相即是阿那含果如相，阿那含果如相即是阿罗汉果如相，阿罗汉果如相即是辟支佛道如相，辟支佛道如相即是阿耨多罗三藐三菩提如相，阿耨多罗三藐三菩提如相即是诸佛如相。诸佛如相皆是一如相，不二不别，不尽不坏，是名一切诸法如相。佛因般若波罗蜜得是如相，以是因缘故，般若波罗蜜能生诸佛，能示世间相。如是，须菩提，佛知一切法如相，非不如相、不异相；得是如相故，佛名如来。”<br>
      　　须菩提白佛言：“世尊，是诸法如相，非不如相、不异相甚深！世尊，诸佛用是如，为人说阿耨多罗三藐三菩提。世尊，谁能信解是者？唯有阿鞞跋致菩萨，及具足正见人，漏尽阿罗汉。何以故？是法甚深故。”<br>
      　　“须菩提，是如无尽相故甚深。”<br>
      　　须菩提言：“何法无尽相故甚深？”<br>
      　　佛言：“一切法无尽故。如是，须菩提，佛得是一切诸法如已，为众生说。”　　<br>
      　　【论】释曰：佛悉知一切众生所作所行，六十二邪见等诸邪见，九十八结使等诸烦恼，是故说佛知众生心心数法出、没、屈、伸。在家者，为爱等诸烦恼所没，名为没；九十六种邪见，出家者名为出。复次，常著世乐故名没；或知无常，怖畏求道，故名出。复次，受九十六种道法，不能得正道故，还没在世间。屈者，不离欲界；伸者，离欲界。色界离不离，亦如是。如人立清池上见鱼；或有常在水中，或有暂出还没，或有出观四方，或有出欲渡者近岸还没。佛亦如是，以佛眼观十方六道众生：有常著五欲，诸烦恼覆心，不求出者；或有好心，能布施，能持戒，而以邪疑覆心故还没；有人出五欲，能得暖法、顶法等观四谛，未得实法故还没；有人离欲乃至无所有处，不得涅槃故还没。<br>
      　　何等是出、没、屈、伸相？此中佛说，所谓神及世间常。神者，凡夫人忆想分别，随我心取相故计有神。外道说神有二种：一者、常，二者、无常。若计神常者，常修福德，后受果报故，或由行道故，神得解脱；若谓神无常者，为今世名利故有所作。常、无常者，有人谓神有二种：一者、细微常住，二者、现有所作。现有所作者，身死时无常，细神是常。有人言：“神非常非无常。”常无常中俱有过。若神无常，即无罪福；若神常，亦无罪福。何以故？若常，则苦乐不异，譬如虚空，雨不能湿，风日不能干；若无常，则苦乐变异，譬如风雨，在牛皮中则烂坏。以我心故，说必有神，但非常非无常。佛言四种邪见，皆缘五众，但于五众谬计为神。<br>
      　　神及世间者，世间有三种：一者、五众世间，二者、众生世间，三者、国土世间。此中说二种世间：五众世间、国土世间；众生世间即是神于世间相中，亦有四种邪见。<br>
      　　问曰：神从本已来无故应错，世间是有，云何同神邪见？<br>
      　　答曰：但破于世间起常无常相，不破世间。譬如无目人得蛇以为缨络，有目人语是蛇，非是缨络。佛破世间常颠倒，不破世间。何以故？现见无常故。亦不得言无常，罪福不失故，因过去事有所作故。常、无常，二俱有过故；非常非无常，著世间过故。<br>
      　　世间有边者，有人求世间根本，不得其始；不得其始，则无中、无后；若无初、中、后，则无世间；是故世间应有始，即是边。得禅者宿命智力，乃见八万劫事，过是已往，不复能知；但见身始中阴识而自思惟：此识不应无因无缘，必应有因缘。宿命智所不能知，但忆想分别，有法名世性，非五情所知，极微细故。于世性中初生觉，觉即是中阴识。从觉生我，从我生五种微尘，所谓色、声、香、味、触。从声微尘生虚空大，从声、触生风大，从色、声、触生火大，从色、声、触、味生水大，从色、声、触、味、香生地大。从空生耳根，从风生身根，从火生眼根，从水生舌根，从地生鼻根。如是等渐渐从细至粗。世性者，从世性已来至粗，从粗转细，还至世性。譬如泥丸中具有瓶盆等性，以泥为瓶，破瓶为盆，如是转变，都无所失。世性亦如是，转变为粗；世性是常法，无所从来，如僧佉经广说世性。复次，有人说：“世间初边名微尘，微尘常法不可破，不可烧，不可烂，不可坏，以微细故。但待罪、福因缘和合故有身，若天、若地狱等。以无父母故，罪、福因缘尽则散坏。”有人以自然为世界始，贫富、贵贱，非愿行所得。有人言：“天主即是世界始，造作吉凶祸福、天地万物；此法灭时，天还摄取。”如是邪因，是世界边。有人说：“众生世世受苦乐尽，自到边。譬如山上投缕丸，缕尽自止；受罪受福，会归于尽，精进、懈怠无异。”有人说：“国土世间，八方有边；唯上下无边。”有人说：“下至十八地狱，上至有顶，上下有边；八方无边。”如是种种说世界边。有人说：“众生世间有边。”如说神在体中，如芥子、如枣，或言一寸，大人则神大，小人则神小；说神是色法有分，故言神有边。<br>
      　　无边者，有人说：“神遍满虚空，无处不有，得身处能觉苦乐，是名神无边。”有人言：“国土世间无始，若有始则无因缘；后亦无穷，常受身。”是则破涅槃，是名无边。复次，说国土世间，十方无边。如是等，说神世间、国土世间无边。<br>
      　　有边无边者，有人言：“神世间无边，国土世间有边。”或言：“神世间有边，国土世间无边。”如上说神是色故，或言上下有边，八方无边。如是总上二法，名为有边无边。<br>
      　　世间非有边非无边者，有人见世间有边有过，无边亦有过，故不说有边，不说无边，著非有边非无边，以为世间实。<br>
      　　神即是身者，有人言：“身即是神。所以者何？分析此身，求神不可得故。”复次，受好丑苦乐皆是身，是故言身即是神。<br>
      　　身异、神异者，有人言：“神微细，五情所不得，亦非凡夫人所见；摄心清净，得禅定人乃能得见。”是故言身异、神异。<br>
      　　复次，若身即是神，身灭神亦灭，是邪见。说身异、神异，身灭神常在，是边见；死后有如去者。<br>
      　　问曰：先说常无常等，即是后世或有或无，今何以别说如去四句？<br>
      　　答曰：上总说一切世间常非常，后世有无事要故别说。如去者，如人来此间生，去至后世亦如是。有人言：“先世无所从来，灭亦无所去。”有人言：“身神和合为人，死后神去身不去。”是名如去不如去。非有如去非无如去者，见去不去有失故，说非去非不去。是人不能舍神，而著非去非不去。<br>
      　　如是诸邪见烦恼等，是名心出、没、屈、伸。所以者何？邪见者种种道求出不得故，欲出而没。邪见力多难解，故说常无常等十四事。外道虽种种忆想分别，佛言皆缘五众，依止五众，无神、无常。佛知五众空、无相、无作、无戏论，但知五众如，不如凡夫虚诳颠倒见。如五众如，一切法如亦如是。何以故？二法摄一切法，所谓有为、无为。五众是有为法，五众如，即是无为法。观察、筹量、思惟五众能行六波罗蜜，是故说五众如即是一切法如，一切法如即是六波罗蜜如。行六波罗蜜菩萨求实道，观五众无常、空，生三十七品、八背舍、九次第等，是声闻道；知已直过，行十八空、十力等诸佛法：皆正观五众、五众如，无分别故，皆是一切诸法如。是故说善法如即是不善法如，不善法如即是善法如。世间、出世间法，亦如是。是以行者不得著善法，舍不善法；乃至阿耨多罗三藐三菩提，佛如相亦如是，皆是一如相，不二不别。所以者何？求诸法实，到毕竟空，无复异。如是等诸法如，佛因般若波罗蜜得，是故言般若波罗蜜能生诸佛，能示世间相。<br>
      　　须菩提叹未曾有，白佛言：世尊，一切诸法如甚深，随顺不相违。三世十方诸佛如，即是诸法如，解是诸法如故，为众生种种说法，是甚深如，难解难信！阿鞞跋致菩萨入法位受记者能信；具足正见人者，三道人，漏尽阿罗汉不受一切法故，能信。其有信者，近阿鞞跋致中，故不别说。佛语须菩提：一切法无尽故，是如无尽；如无尽故，得圣道者能信。无为法中差别故，有须陀洹诸道，闻自所得法故能信；凡夫人著虚诳颠倒法，故不能信。佛告须菩提：诸佛得是诸法如故，名为如来，名为一切智人，能教众生令至涅槃。</p>
<div class="jwbt-box"><div class="jwbtbm"><a name=j1163-04-27><a href="1163-04.htm#MENU-top">释问相品第四十九</div></div></a></a>
<p>　　【经】尔时，三千大千世界中所有欲界天子、色界天子，遥散华香，来至佛所，顶礼佛足，一面住，白佛言：“世尊，所说般若波罗蜜甚深，何等是深般若波罗蜜相？”<br>
      　　佛告欲界、色界诸天子：“诸天子，空相，是般若波罗蜜相；无相、无作、无起，无生无灭，无垢无净，无所有法，无相，无依止虚空相，是般若波罗蜜相。诸天子，如是等相，是深般若波罗蜜相。佛为众生用世间法故说，非第一义。诸天子，是诸相，一切世间天、人、阿修罗不能破坏。何以故？是一切世间天、人、阿修罗亦是相故。诸天子，相不能破相，相不能知相，相不能知无相，无相不能知相。是相、是无相，相、无相皆无所有，谓知、知者、知法皆不可得故。何以故？诸天子，是诸相非色作，非受、想、行、识作；非檀波罗蜜作，非尸罗波罗蜜、羼提波罗蜜、毗梨耶波罗蜜、禅波罗蜜、般若波罗蜜作；非内空作，非外空作，非内外空作，非无法空作，非有法空作，非无法有法空作；非四念处作，乃至非一切种智作。诸天子，是诸相，非人所有，非非人所有；非世间，非出世间；非有漏，非无漏；非有为，非无为。”<br>
      　　佛复告诸天子：“譬如有人问何等是虚空相，此人为正问不？”<br>
      　　诸天子言：“世尊，此不正问。何以故？世尊，是虚空无相可说，虚空无为无起故。”<br>
      　　佛告欲界、色界诸天子：“有佛无佛，相性常住。佛得如实相性故，名为如来。”<br>
      　　诸天子白佛言：“世尊，世尊所得诸相性甚深，得是相故得无碍智，住是实相中，以般若波罗蜜集诸法自相。”<br>
      　　诸天子言：“希有！世尊，是深般若波罗蜜是诸佛常所行处，行是道得阿耨多罗三藐三菩提。得阿耨多罗三藐三菩提已，通达一切法相，若色相，若受、想、行、识相，乃至一切种智相。”<br>
      　　佛言：“如是，如是。诸天子，恼坏相是色相，佛得是无相。觉者受相，取者想相，起作者行相，了别者识相，佛得是无相。能舍者檀波罗蜜相，无热恼者尸罗波罗蜜相，不变异者羼提波罗蜜相，不可伏者毗梨耶波罗蜜相，摄心者禅波罗蜜相，舍离者般若波罗蜜相，佛得是无相。心无所娆恼者是四禅、四无量心、四无色定相，佛得是无相。出世间者三十七品相，佛得是无相。苦者无作脱门相，离者空脱门相，寂灭者无相脱门相，佛得是无相。胜者十力相，不恐怖者无所畏相，遍知者是无碍智相，余人无得者十八不共法相，佛得是无相。愍念众生者大慈大悲相，实者无谬错相，无所取者常舍相，现了知者一切种智相，佛得是无相。如是，诸天子，佛得一切诸法无相，以是因缘故，佛名无碍智。”　　<br>
      　　【论】问曰：上处处已说空、无相、无作，乃至无起无所有是般若相，今诸天子，何以复问何等是般若相？<br>
      　　答曰：佛虽处处说般若波罗蜜，或说空等，或说有，或说果报，或说罪福；不定故，是以今问何者定是般若相。复次，是般若波罗蜜如幻化，如似可得，而无定相可取，唯诸佛能正遍知其相；诸天虽有利智，不能了知故问。复次，有人言：“是诸天子有后来者，不闻故问。”<br>
      　　佛答诸天子：空等是般若波罗蜜相。空相者，内外空等诸空。若诸法空者，即是无有男女、长短、好丑等相，是名无相相。若空、无相，不复生愿著后世身，是名无作相。三解脱门是初入般若相，三乘共有。不生不灭，不垢不净，无依止虚空等，是般若波罗蜜深相。上三脱门中无相，无男女等外相无所有；下无相相，无一切法相。空虽是一，人根有利钝，入有深浅故，差别说空。无生无灭等论议，如先说。<br>
      　　佛知天子必有如是念：若般若波罗蜜空无所有，如虚空相，云何可说？若说即是有相。诸天子以佛威德大故，不敢致难，是故佛自为说。佛怜愍众生，以世谛故说空等诸相，非以第一义谛。若以第一义故应难；以世谛故说，则不应难。复次，虽说空，不以著心取相，不示法若是若非，一切法同一相，无分别，是故复了了说，所谓无所有如虚空相。<br>
      　　无有一法不入此相者，是故说一切世间无能破坏。何以故？一切世间天、人、阿修罗即是相故。若异法相违，则有可破，如水能灭火，火不自灭火。口言如实欲破者，竟不能破，何况不实者？譬如盲人蹈践珍宝，口言非珍宝，竟不能令非珍宝。<br>
      　　此中佛更说：般若波罗蜜毕竟空无相故，相不能破相。复次，有人言：“相不能破相者，有法能解散，诸法和合，竟无所破，无所失；如斧析薪，分分解散，竟无所失。”复次，诸法无定相，如树，根、茎、枝、叶和合故名为树，树无定相故无所破。如是等，名为相不能破相。<br>
      　　问曰：色等诸法非觉故，可不相知；心数法是知相，云何言不知？<br>
      　　答曰：此中以实相故，不说凡夫人虚妄知。是智慧，有为法故，因缘和合生，虚妄法不能实有所知，是故舍入无余涅槃。若智慧知常无常乃至空寂灭等，上来已广破。灭无所有，若如是者，云何当有知？以是故相不知相。<br>
      　　相不能知无相者，内虽有智慧，外空故无法可知；外无缘云何智慧生？是故言相不能知无相。譬如刀虽利，不能破空。<br>
      　　无相不能知相者，有人言：“内智慧无定相，外所缘法有定相，心随缘而生，是故说无相不应知相。”譬如无刀，虽有物，无刀可斫。<br>
      　　是相、是无相，相、无相皆不可得者，相不入相。何以故？先有相故。相不入无相。何以故？相无入处故。离是相、无相，更无处可入。复次，相所相法不定故，因所相故有相。所以者何？若先有相，无所相者则无相，无所因故。若先有所相而无相者，云何有所相，无所因待故！复次，相以所相不定，相或时作所相，所相或时是相。是故相不定、不实故，所相亦无；若所相不定、不实故，相亦无，是故说是相、是无相，是相无相不可得。如先说，空等诸相是实。何以故？是相非五众所作，非六波罗蜜乃至一切种智所作。是相无为故，无法可作，亦无若人、若非人能作。人者，菩萨、诸佛等；非人者，诸天等。是相毕竟空故，非有漏、非无漏，非世间、非出世间。先虽说无为相，但破有为故说无为，无为亦无定相。<br>
      　　此中佛欲使是事明了，故说譬喻。听者作是念：若无佛则不闻是相，佛于众生最上故，应当作是相。是故佛语诸天：有佛无佛，此相常住。佛能知是相故，名为佛。尔时，诸天子欢喜，复白佛言：世尊，是诸相甚深，虽不可取相而可行，能与人无上果报。佛得是相故，于一切法得无碍智；若分别诸法有定相，则是有碍智。世尊，住是诸法实相中，则通达无碍，能说诸法各各别相，所谓恼坏相是色相，乃至现了知者是一切种智相。佛可其意，为分别诸相：凡夫所知，诸相各异；佛知皆是空相，空相即是无相，佛得是无相。得者，是知无比遍知故名得。是诸法相，今转名般若波罗蜜故。</p>
      <p>　　【经】尔时，佛告须菩提：“般若波罗蜜是诸佛母；般若波罗蜜能示世间相，是故佛依止是法住，供养恭敬、尊重赞叹是法。何等是法？所谓般若波罗蜜。诸佛依止般若波罗蜜住，恭敬供养、尊重赞叹是般若波罗蜜。何以故？是般若波罗蜜出生诸佛。佛知作人，若人正问知作人者，正答无过于佛。何以故？须菩提，佛知作人故。佛所乘来法，佛所从来道，得阿耨多罗三藐三菩提。是乘、是道，佛还恭敬供养，尊重赞叹，受持守护。须菩提，是名佛知作人。<br>
      　　“复次，须菩提，佛知一切法无作相，作者无所有故；一切法无起，形事不可得故。须菩提，佛因般若波罗蜜知一切法无作相，亦以是因缘故，佛知作人。<br>
      　　“复次，须菩提，佛因般若波罗蜜得一切法不生，以无所得故。以是因缘故，般若波罗蜜能生诸佛，能示世间相。”<br>
      　　须菩提言：“世尊，若一切法无知者、无见者，云何般若波罗蜜能生诸佛，能示世间相？”<br>
      　　佛告须菩提：“如是，如是。一切法实无知者、无见者。云何无知者、无见者？一切法空，虚诳、不坚固，是故一切法无知者、无见者。<br>
      　　“复次，须菩提，一切法云何无知者、无见者？一切法无依止、无所系，以是故，一切法无知者，无见者。如是，须菩提，般若波罗蜜能生诸佛，能示世间相。不见色故，示世间相；不见受、想、行、识故，示世间相；乃至不见一切种智故，示世间相。如是，须菩提，般若波罗蜜能生诸佛，能示世间相。”<br>
      　　须菩提言：“世尊，云何不见色故，般若波罗蜜示世间相？不见受、想、行、识，乃至一切种智故，示世间相？”<br>
      　　佛告须菩提：“若不缘色生识，是名不见色相故示；不缘受、想、行、识生识，乃至不缘一切种智生识，是名不见一切种智相故示。如是，须菩提，是深般若波罗蜜能生诸佛，能示世间相。<br>
      　　“复次，须菩提，般若波罗蜜云何能生诸佛，能示世间相？须菩提，般若波罗蜜示世间空。云何示世间空？示五众世间空，示十二入世间空，示十八界世间空，示十二因缘世间空，示我见根本六十二见世间空；示十善道世间空，示四禅、四无量心、四无色定世间空；示三十七品世间空，示六波罗蜜世间空；示内空世间空，示外空世间空，示内外空世间空，示无法空世间空，示有法空世间空，示无法有法空世间空；示有为性世间空，示无为性世间空；示佛十力世间空，示十八不共法世间空，乃至示一切种智世间空。如是，须菩提，般若波罗蜜能生诸佛，能示世间相。<br>
      　　“复次，须菩提，佛因般若波罗蜜示世间空，知世间空，觉世间空，思惟世间空，分别世间空。如是，须菩提，般若波罗蜜能生诸佛，能示世间相。<br>
      　　“复次，须菩提，般若波罗蜜示佛世间空。云何示佛世间空？示五众世间空，乃至示一切种智世间空。如是，须菩提，般若波罗蜜能生诸佛，能示世间相。<br>
      　　“复次，须菩提，般若波罗蜜示佛世间不可思议。云何示世间不可思议？示五众世间不可思议，乃至示一切种智世间不可思议。<br>
      　　“复次，须菩提，般若波罗蜜示佛世间离。云何示世间离？示五众世间离，乃至示一切种智世间离。如是，须菩提，般若波罗蜜示佛世间离。<br>
      　　“复次，须菩提，般若波罗蜜示佛世间寂灭。云何示世间寂灭？示五众世间寂灭，乃至示一切种智世间寂灭。<br>
      　　“复次，须菩提，般若波罗蜜示佛世间毕竟空。云何示世间毕竟空？示五众世间毕竟空，乃至示一切种智世间毕竟空。<br>
      　　“复次，须菩提，般若波罗蜜示佛世间性空。云何示世间性空？示五众世间性空，乃至示一切种智世间性空。<br>
      　　“复次，须菩提，般若波罗蜜示佛世间无法空。云何示世间无法空，示五众世间无法空，乃至示一切种智世间无法空。<br>
      　　“复次，须菩提，般若波罗蜜示佛世间无法有法空。云何示世间无法有法空？示五众世间无法有法空，乃至示一切种智世间无法有法空。<br>
      　　“复次，须菩提，般若波罗蜜示佛世间独空。云何示世间独空？示五众世间独空，乃至示一切种智世间独空。如是，须菩提，般若波罗蜜能生诸佛，能示世间相。须菩提，是深般若波罗蜜示世间相，所谓不生今世、后世相。何以故？诸法无可用生今世、后世相故。”　　<br>
      　　【论】释曰：般若波罗蜜是诸佛母，是因缘故，诸佛依止般若波罗蜜住。余经中说诸佛依止法，以法为师。佛此中告须菩提：法者，即是般若波罗蜜。一切不善法中无过邪见，邪见故不识恩分；我自然应尔知恩者。诸世间善法中最上，能与今世好名声，后与上妙果报，是故佛自说知恩、报恩中第一。我尚知布施、持戒等恩，何况般若波罗蜜！<br>
      　　复次，诸天子作是念：般若波罗蜜毕竟空无定相故，或有人不贪不贵。是故佛说：我为三界尊尚供养般若波罗蜜，何况余人！复有人生疑：佛于一切世间如虚空无所著，何以故贪是般若波罗蜜？尊重供养，似如贪著。是故佛说：我无贪心，但分别知诸法好丑，力用多少。知是般若波罗蜜能断一切戏论，开三乘道，能灭众苦等；有无量无边功德，是故赞叹、尊重、供养。譬如人行安隐道，免诸患难，常念此道以示人。<br>
      　　佛知作人者，知他作恩于己。余处说佛不知作人，恐人疑，是故说：佛知一切法无作相，知一切法无作相故，言无作人；不以不知恩分故名不知作人。言知作人，不知作人，无咎。<br>
      　　尔时，须菩提以毕竟空难：世尊，若一切法毕竟空故，无知者、无作者，云何般若波罗蜜能生诸佛，能示诸佛世间？佛可其问，此中自说因缘：一切法空，虚诳、无坚固。须菩提意：一切法钝相，无见、无知，云何般若波罗蜜独能知见？佛意：一切法非但无知、无见；一切法空、不牢固，无知者、无见者，亦不可得故，不应难。<br>
      　　复次，一切法无所依止、无系故，无知者、无见者。种种门破诸法令空；或破常、行无常入空，或破实入空，或毕竟尽故入空，或一切法远离故入空。如是等入空，今以一切法无住处故，无依止、无系；无依止故，亦无生灭，以是故即是空。不系者，一切法实相不系，出三界。所以者何？三界虚诳故。是以一切法无知者、无见者，如是示世间。般若不见色等诸法故，示世间。色等法无依止、无系，虚诳故不见。此中佛自说不见因缘，所谓不生缘色识，乃至不生缘一切种智识，是名不见色等法。<br>
      　　问曰：识可不生，色云何不生？<br>
      　　答曰：恼坏相是色，因识故分别知，无识亦无恼坏相。<br>
      　　复次，一切诸法从因缘和合故生相，无有自性。如有身、识、触诸缘和合故，知地坚相，坚相不离身、识；是故诸法皆由和合生，无有自性。般若波罗蜜示世间空者，世间名五众，乃至一切种智。菩萨行般若波罗蜜时，观是法若大若小、若内若外，无不空者，是名般若波罗蜜示世间空。佛示世间空者，或有人疑：佛爱著法故，说般若波罗蜜示世间空，非是诸法常实相。是故佛说：我非爱法故说。佛知诸法相，本末筹量，思惟分别，无有法出于空者。我非但读诵、从他闻故说，我以内心觉知，思惟分别，故说示世间空。此一段说示世间空者，上广说离六十二见等，今但说五众乃至一切种智。<br>
      　　时会者谓般若波罗蜜是毕竟空，心想取著，是故说不可思议。不可思议者，毕竟空亦不可得。毕竟空或名离，或名寂灭。离名分散，诸法久后无遗余，又自离其性。知毕竟空已，无心数法、无语言故，名寂灭。毕竟空等，如先说。<br>
      　　问曰：云何是独空？<br>
      　　答曰：十八空皆因缘相待，如内空因内法故名内空，若无内法，则无内空；十八空皆尔。是独空无因无待，故名独空。<br>
      　　复次，独空者，如虚空、如、法性、实际、涅槃。示世间非今世相非后世相者，有诸外道但说今世，不说后世，是人邪见堕断灭中；有人说今世、后世，言今世神入后世，是人邪见堕常中。般若波罗蜜离二边，说中道：虽空而不著空故，为说罪福；虽说罪福，不生常邪见，亦于空无碍。此中佛自说因缘：此中毕竟空故，云何有今世、后世见，若断若常！</p>
      <p>　　【经】须菩提白佛言：“世尊，是般若波罗蜜为大事故起！世尊，是般若波罗蜜为不可思议事故起！世尊，是般若波罗蜜为不可称事故起！世尊，是般若波罗蜜为无量事故起！世尊，是般若波罗蜜为无等等事故起！”<br>
      　　佛言：“如是，如是。须菩提，般若波罗蜜为大事故起，为不可思议事故起，为不可称事故起，为无量事故起，为无等等事故起。须菩提，云何是般若波罗蜜为大事故起？须菩提，诸佛大事者，所谓救一切众生，不舍一切众生。须菩提，云何是般若波罗蜜为不可思议事起？须菩提，不可思议者，所谓诸佛法、如来法、自然人法、一切智人法。以是故，须菩提，诸佛般若波罗蜜为不可思议事起。须菩提，云何般若波罗蜜为不可称事起？须菩提，一切众生中，无有能思惟称佛法、如来法、自然人法、一切智人法。以是故，须菩提，般若波罗蜜为不可称事起。须菩提，云何般若波罗蜜为无量事起？须菩提，一切众生中，无有能量佛法、如来法、自然人法、一切智人法。以是故，须菩提，般若波罗蜜为不可量事起。须菩提，云何般若波罗蜜为无等等事起？须菩提，一切众生中无有能与佛等者，何况过？以是故，须菩提，般若波罗蜜为无等等事起。”<br>
      　　须菩提白佛言：“世尊，但佛法、如来法、自然人法、一切智人法，不可思议，不可称，无有量，无等等事起耶？”<br>
      　　佛告须菩提：“如是，如是。佛法、如来法、自然人法、一切智人法，不可思议，不可称，无有量，无等等。色亦不可思议，不可称，无有量，无等等；受、想、行、识亦不可思议，不可称，无有量，无等等；乃至一切种智、法性、法相，不可思议，不可称，无有量，无等等。是中心心数法不可得。<br>
      　　“复次，须菩提，色不可思议，是亦不可得，乃至色无等等，是亦不可得；受、想、行、识，乃至一切种智无等等，是亦不可得。”<br>
      　　须菩提白佛言：“世尊，何因缘色不可思议，乃至无等等，是亦不可得？受、想、行、识，乃至一切种智无等等，是亦不可得？”<br>
      　　佛告须菩提：“色量不可得故，受、想、行、识量不可得故，乃至一切种智量不可得故。”<br>
      　　须菩提白佛言：“世尊，何因缘色量不可得？乃至一切种智量不可得？”<br>
      　　佛告须菩提：“色不可思议故，乃至色无等等故，量不可得；乃至一切种智不可思议故，乃至一切种智无等等故，量不可得。须菩提，于汝意云何？不可思议乃至无等等，宁可得？色、受、想、行、识，乃至一切种智可得不？”<br>
      　　须菩提言：“世尊，不可得。”<br>
      　　“以是故，须菩提，一切法不可思议，乃至无等等。如是，须菩提，诸佛法不可思议，不可称，无有量，无等等。须菩提，是名诸佛法不可思议，乃至无等等。须菩提，是诸佛法不可思议，过思议相故；不可称，过称故；无有量，过量故；无等等，过等等故。须菩提，以是因缘故，一切法亦不可思议相，乃至无等等。须菩提，不可思议名，是义不可思议；不可称名，是义不可称；无有量名，是义不可量；无等等名，是义无等等。须菩提，是诸佛法不可思议，乃至无等等。不可思议，如虚空不可思议；不可称，如虚空不可称；无有量，如虚空无有量；无等等，如虚空无等等。须菩提，是亦名诸佛法不可思议，乃至无等等。佛法如是无量，一切世间天、人、阿修罗无能思议筹量者。”<br>
      　　说是诸佛法不可思议、不可称、无有量、无等等品时，五百比丘一切法不受故，漏尽心解脱，得阿罗汉。二十比丘尼亦不受一切法故，漏尽得阿罗汉。六万优婆塞、三万优婆夷诸法中远尘离垢，诸法中法眼生。二十菩萨摩诃萨得无生法忍，于是贤劫中当受记。<br>
      　　【论】释曰：须菩提深解般若相，于诸法中无著无碍，心生欢喜，白佛言：世尊，般若波罗蜜为大事故起等。大事者，破一切众生大苦恼，能与佛无上大法，故名为大事。不可思议，先已答。<br>
      　　不可称者，称名智慧；般若定实相甚深极重；智慧轻薄，是故不能称。又般若多，智慧少故，不能称；又般若利益处广，未成、能与世间果报，成已、与道果报。又究尽知故名称，般若波罗蜜无能称知，若常若无常、若实若虚、若有若无，如是等不可称义，应当知。<br>
      　　无量事者，有人言：“称即是量。”有人言：“取相名为量。”是般若波罗蜜不可取相故无量。又菩萨以四无量心行般若故，名无量。又量名智慧：凡夫智慧、二乘智慧、菩萨智慧，无能量般若得边者，名无量。<br>
      　　无等等者，无等名涅槃，一切有为法，无有与涅槃等者，涅槃有三分：声闻涅槃、辟支佛涅槃、佛涅槃。般若能与大乘涅槃，故名无等等。复次，一切众生无与佛等故，佛名无等；般若波罗蜜利益众生，令与佛相似，故名无等等。复次，诸佛法第一微妙，无能与等，无能及者，无可为比；般若波罗蜜能令众生得是心故，名无等等。复次，无等名诸法实相，诸观诸行无能及者，无戏论，无能破坏故，名无等；菩萨得是无等，能于众生中生慈悲心故，名无等等。是名无等等义。<br>
      　　须菩提声闻人无一切智，而能说是不可思议般若等，佛可其所说。佛自说五事。众生无量无边，多于十方恒河沙等世界中微尘；诸佛以十力等法，尽欲救济，是名大事。复有菩萨久得无生法忍，不舍众生故，不入无余涅槃。复次，是菩萨得佛道时，为众生故受五事：一者、受诸劳苦，二者、舍寂定乐，三者、与恶人共事，四者、与人接对，五者、入大众会。佛深得离欲乐，而为众生故，甘受是五事等种种疲苦如受功德，是为大事。不可思议者，所谓佛法、如来法、自然人法、一切智人法。佛法者，佛名为觉，于一切无明睡眠中最初觉故，名为觉。如来者，如过去诸佛行六波罗蜜得诸法如相，来至佛道；今佛亦如是道来，如诸佛来，是名如来。自然人法者，声闻人亦有觉，亦有如，而从他闻，是弟子法；是故说佛是自然人，不从他闻。一切智人法者，辟支佛亦自然得，不从他闻，而无一切智；是故说佛一切智人法。是四种法无有人能思惟称量，是故名不可思议、不可称、不可量；更无有法与是法相似者，是故名无等等。<br>
      　　须菩提意：恐新学菩萨著是四法，是故白佛言：但是四法不可思议、无有与等耶？佛答：色等诸法亦不可思议、无称、无量、无等等。佛是中自说因缘：色等一切法不可得故。如是，须菩提，诸佛法不可思议者，是如上事；是名不可思议者，结句。论者先广解，佛此中略说：不可思议，过思议相，过等等相。义趣，涅槃法不可思议；名字，世谛故可思议。如虚空不可思议者，如先品中说，虚空相不可思议，是故说不可思议；乃至无等等如虚空，虚空无可喻故，名无等等。般若波罗蜜相，即是佛法相；不可思议、无量、无称、无等等，即是佛法相。是佛法，一切世间天、人、阿修罗无能思议称量者。六道中但说三道者，三善道众生，尚不能称量，何况三恶道？<br>
      　　问曰：说是品时，何以故比丘尼、菩萨得道者少？<br>
      　　答曰：此中多赞叹诸佛法，所谓不可思议、无称、无量、无等等，闻者多增益信根故，是故白衣得道者多。（“多”字，应作少。）女人虽复信多，智慧少故，得道者亦少。白衣贪著世事，智慧浅薄，钝根，不能尽漏。诸比丘信慧诸根等，一心求道故，漏尽者多。比丘尼智慧少故，二十人得漏尽；虽多得初道，数过白衣，不尽漏故，不异白衣，此中不说。入无生忍法，甚深难得故少，又以于此法种因缘者少。贤劫中当受记者，或有人言：“贤劫中千佛，除四佛当与授记。”或有人言：“释迦文佛与授记，于贤劫中，在余世界作佛。”</p>
<div class="jwbt-box"><div class="jwbt"><a name=j1163-04-28><a href="1163-04.htm#MENU-top">大智度论卷第七十一</div></a></a>
<div class="jwbtbm"><a name=j1163-04-29><a href="1163-04.htm#MENU-top">释成办品第五十（经作大事起成办品）</div></div></a></a>
<p>　　【经】尔时，须菩提白佛言：“世尊，是深般若波罗蜜，为大事故起，不可思议事故起，不可称事故起，无有量事故起。世尊，是深般若波罗蜜，无等等事故起。”<br>
      　　佛告须菩提：“如是，如是。深般若波罗蜜，为大事故起，乃至无等等事故起。何以故？般若波罗蜜中，含受五波罗蜜；般若波罗蜜中，含受内空，乃至无法有法空；含受四念处，乃至八圣道分；是深般若波罗蜜中，含受佛十力，乃至一切种智。譬如灌顶王，国土中尊。诸有官事，皆委大臣，国王安乐无事。如是，须菩提，所有声闻、辟支佛法，若菩萨法、若佛法，一切皆在般若波罗蜜中，般若波罗蜜能成办其事。以是故，须菩提，般若波罗蜜为大事故起，乃至无等等事故起。<br>
      　　“复次，须菩提，是般若波罗蜜，不取色，不著色故，能成办；受、想、行、识不取、不著故，能成办；乃至一切种智不取、不著故，能成办。须陀洹果乃至阿罗汉果，辟支佛道乃至阿耨多罗三藐三菩提，不取、不著故，能成办。”<br>
      　　须菩提白佛言：“云何色不取、不著故，般若波罗蜜能成办？云何受、想、行、识，乃至阿耨多罗三藐三菩提，不取、不著故，般若波罗蜜能成办？”<br>
      　　佛告须菩提：“于汝意云何？颇见是色可取、可著不？”<br>
      　　须菩提言：“不也，世尊。”<br>
      　　“须菩提，于汝意云何？颇见受、想、行、识，乃至阿耨多罗三藐三菩提，可取、可著不？”<br>
      　　须菩提言：“不也，世尊。”<br>
      　　佛言：“善哉！善哉！须菩提，我亦不见是色可取、可著；不见故不取，不取故不著；我亦不见受、想、行、识，乃至阿耨多罗三藐三菩提，及一切种智可取、可著；不见故不取，不取故不著。须菩提，我亦不见佛法、如来法、自然人法、一切智人法可取、可著；不见故不取，不取故不著。以是故，须菩提，诸菩萨摩诃萨，色亦不应取，亦不应著；受、想、行、识，乃至佛法、如来法、自然人法、一切智人法，亦不应取，亦不应著。”<br>
      　　尔时，欲、色界诸天子白佛言：“世尊，是般若波罗蜜，甚深难见难解，不可思惟比类知，微妙善巧智慧寂灭者可知。能信是般若波罗蜜者，当知是菩萨多供养佛，多种善根，与善知识相随，能信解深般若波罗蜜。世尊，若三千大千世界中所有众生，皆作信行、法行人、八人，须陀洹、斯陀含、阿那含、阿罗汉、辟支佛，若智、若断，不如是菩萨一日行深般若波罗蜜，忍、欲思惟筹量。何以故？是信行、法行人、八人，须陀洹、斯陀含、阿那含、阿罗汉、辟支佛，若智、若断，即是菩萨摩诃萨无生法忍。”<br>
      　　佛告欲、色界诸天子：“如是，如是。诸天子，若信行、法行人、八人，须陀洹乃至阿罗汉、辟支佛，即是菩萨摩诃萨无生法忍。诸天子，若善男子、善女人，闻是深般若波罗蜜，书、受持，读诵、说、正忆念，是善男子、善女人，疾得涅槃；胜求声闻、辟支佛乘善男子、善女人，远离深般若波罗蜜，行余经，若一劫，若减一劫。何以故？是深般若波罗蜜中，广说上妙法，是信行、法行人、八人，须陀洹、斯陀含、阿那含、阿罗汉、辟支佛所应学；菩萨摩诃萨亦所应学，学已得阿耨多罗三藐三菩提。”<br>
      　　是时，欲、色界诸天子俱发声言：“世尊，是深般若波罗蜜，名摩诃波罗蜜！世尊，是般若波罗蜜，名不可思议、不可称、无有量、无等等波罗蜜！信行、法行人、八人，学是深般若波罗蜜，得成就须陀洹、斯陀含、阿那含、阿罗汉、辟支佛；学是深般若波罗蜜，得成菩萨摩诃萨；是深般若波罗蜜中学，得阿耨多罗三藐三菩提。是深般若波罗蜜，亦不增，亦不减。”是时诸欲、色界天子，顶礼佛足，绕佛而去。去是不远，忽然不现，各还本处。<br>
      　　须菩提白佛言：“世尊，若菩萨摩诃萨，闻是般若波罗蜜，即时信解者，从何处终，来生是间？”<br>
      　　佛告须菩提：“若菩萨摩诃萨，闻是深般若波罗蜜，即时信解，不没、不怯，不难、不疑、不悔，欢喜乐听；听已忆念，终不远离是深般若波罗蜜；若行、若住、若坐、若卧，终不废忘，常随法师。譬如新生犊子，不离其母；菩萨摩诃萨亦如是，为闻深般若波罗蜜故，终不远离法师，乃至得是深般若波罗蜜，口诵心解，正见通达。须菩提，当知是菩萨从人道中终，还生是间人中。何以故？是求佛道者，前世时闻深般若波罗蜜，书受、恭敬，尊重、赞叹，华香乃至幡盖供养。以是因缘故，人中命终，还生人中，闻是深般若波罗蜜，即时信解。”<br>
      　　须菩提白佛言：“世尊，颇有菩萨摩诃萨，如是功德成就，他方世界供养诸佛，于彼命终来生是间，闻深般若波罗蜜，即时信解，书持、读诵，正忆念，有是者不？”<br>
      　　佛言：“有！菩萨如是功德成就，他方世界供养诸佛，于彼命终，来生是间，闻是深般若波罗蜜，即时信解，书持、读诵、正忆念。何以故？是菩萨摩诃萨从他方诸佛所，闻是深般若波罗蜜，信解、书持，读诵、说、正忆念，于彼间终，来生此间，当知是人是先世功德成就。<br>
      　　“复次，须菩提，有菩萨从弥勒菩萨摩诃萨，闻是深般若波罗蜜，以是善根因缘故，来生此间。须菩提，复有菩萨摩诃萨，前世时虽闻深般若波罗蜜，不问中事，来生人中，闻是深般若波罗蜜，心有疑悔难悟。须菩提，如是菩萨，当知先世虽闻是深般若波罗蜜，不问故今续生疑悔难悟。须菩提，若菩萨先世虽闻禅波罗蜜，不问中事，今世闻般若波罗蜜时，不问故续生疑悔。须菩提，若菩萨先世虽闻毗梨耶波罗蜜，不问中事，今世闻般若波罗蜜，不问故续复疑悔。须菩提，若菩萨先世虽闻羼提波罗蜜，不问中事，今世闻般若波罗蜜，不问故续复疑悔。须菩提，若菩萨先世虽闻尸罗波罗蜜，不问中事，今世闻般若波罗蜜，不问故续复疑悔。须菩提，若菩萨先世虽闻檀波罗蜜，不问中事，今世闻般若波罗蜜，不问故续复疑悔。<br>
      　　“复次，须菩提，菩萨摩诃萨，先世虽闻内空、外空、内外空，乃至无法空、有法空，不问中事，来生人中，闻是深般若波罗蜜，不问故续复疑悔难悟。<br>
      　　“复次，须菩提，菩萨摩诃萨，先世虽闻四念处，乃至八圣道分，四禅、四无量心、四无色定、五神通，佛十力乃至一切种智，不问中事，来生人中，闻是深般若波罗蜜，不问故续复疑悔难悟。<br>
      　　“复次，须菩提，菩萨摩诃萨，先世闻深般若波罗蜜，问中事而不行。舍身生时，闻是深般若波罗蜜，若一日、二日、三日、四日、五日者，其心坚固，无能坏者；若离所闻时便退失。何以故？先世闻是深般若波罗蜜时，虽问中事，不如说行。是人或时欲闻，或时不欲闻，心轻不固，志乱不定；譬如轻毛，随风东西。须菩提，当知是菩萨发意不久，不与善知识相随，不多供养诸佛；先世不书是深般若波罗蜜，不读、不诵，不正忆念，不学般若波罗蜜，不学禅波罗蜜，不学毗梨耶波罗蜜，不学羼提波罗蜜，不学尸罗波罗蜜，不学檀波罗蜜，不学内空乃至无法有法空，不学四念处乃至八圣道分，不学四禅、四无量心、五神通，佛十力乃至不学一切种智。如是，须菩提，当知是菩萨摩诃萨，新发大乘意，少信少乐故，不能书是深般若波罗蜜，不能受持、读诵、说、正忆念。须菩提，若求佛道善男子、善女人，不书是深般若波罗蜜，不受持、读诵，不说，不正忆念，亦不为深般若波罗蜜所护，乃至不为一切种智所护；是人亦不如说行深般若波罗蜜，乃至不如说行一切种智，是人或堕二地，若声闻地、若辟支佛地。何以故？是善男子、善女人，不书是深般若波罗蜜，不读、不诵、不说，不正忆念，是人亦不为深般若波罗蜜所护；亦不如说行。以是故，是善男子、善女人，于二地中当堕一地。”<br>
      　　【论】问曰：上来数说是般若波罗蜜甚深因缘，今何以复重说？<br>
      　　答曰：处处说甚深，多有所利益，凡人不知，谓为重说。譬如大国王未有嫡子，求祷神祇，积年无应。时王出行，夫人产子男，遣信告王：大夫人产男！王闻喜而不答，乃至十返。使者白王：向所白者，王不闻也！王曰：我即闻之，久来愿满故，喜心内悦，乐闻不已耳。即敕有司，赐此人百万两金，一语十万两。王闻使者言，语语中有利益，非重说，不知者谓为重。处处说甚深亦如是。佛与菩萨、须菩提，知大有利益。须菩提闻佛说深般若，不能得底，转觉甚深；听者处处闻甚深，得禅定、智慧利益等；凡夫人谓为重说。<br>
      　　复次，深浅无定，随众生，解者无深，不解者谓为深。般若波罗蜜，除佛无能遍知故，故言甚深。是故佛为众生故说甚深，无定甚深相。若定甚深，无人能行，是故言菩萨谓般若甚深，为不行般若波罗蜜。甚深因缘，所谓为大事故起，乃至无等等事故起。大事等义，如先说。此中佛自说大事等因缘，所谓般若波罗蜜，含受五波罗蜜等诸法。<br>
      　　问曰：五波罗蜜等各异相，云何言般若波罗蜜中含受？<br>
      　　答曰：是中说经卷中含受。<br>
      　　复次，五波罗蜜等诸法，与般若波罗蜜和合，方便回向故，五波罗蜜等诸法得至佛道。灌顶王如佛，国事种种度众生法，大臣是般若波罗蜜。佛委仗般若波罗蜜，成办种种法故，安处禅定，快乐无事。又如欲除干薪草木，以火投中，则火力能烧令尽，人便无事。<br>
      　　复次，是般若波罗蜜，不取、不著色等诸法，故名含受。初染曰取，生爱曰著。须菩提问：云何般若为色等诸法，不取、不著故名含受？佛于四答中，以反问答。于汝意云何？以智慧眼见是色等法可取、可著不？须菩提意念：若智慧眼见空、无相、无作，无量、不可思议相，云何当答色等法定相可取、可著！佛可其所说：汝未得一切智，不见色等诸法；我一切智人，亦不见色等诸法。是故叹言：善哉！<br>
      　　是时，诸天子赞叹般若波罗蜜，及行般若波罗蜜者，作是言：若三千大千世界中众生，皆作信行、法行，乃至辟支佛若智、若断。智者十智；断者二种断，有残断、无残断。学人有残断，无学人无残断。不如是菩萨一日行深般若波罗蜜。何以故？是诸贤圣智、断，皆是菩萨无生法忍。<br>
      　　问曰：若诸贤圣智、断，即是无生忍者，何以言不如？<br>
      　　答曰：信、行等人，无大悲，舍众生故不如。无方便力，不能于涅槃自返。譬如众水会恒河，俱入大海，欲入海时，水势凑急；众生在中，无能自返，唯有大力者乃能自出。<br>
      　　复次，诸余贤圣智、断成就，菩萨始得无生忍而力能过之，是故胜。智、断功德虽成就，不及菩萨初忍。譬如大臣，功业虽大，不及太子。<br>
      　　复次，暖、顶、忍法，是小乘初门；菩萨法忍，是大乘初门。声闻、辟支佛虽终成，尚不及菩萨初入道门，何况成佛？<br>
      　　问曰：声闻、辟支佛法，是小乘，菩萨是大乘，云何言二乘智、断即是菩萨无生忍？<br>
      　　答曰：所缘同，如、法性、实际亦同，利钝智慧为异。又有无量功德，及大悲心守护故胜。余种种说，是赞般若波罗蜜。行般若波罗蜜人，有上、中、下。下者闻般若波罗蜜，直信听受，不问中义；中者既闻已，问义而不能行；上者闻解能行。下者虽得人身，闻般若疑悔难悟，根钝福薄故。中者得人身，闻般若，一心信乐，能知义趣；从一日至四、五日，心能坚固，过是已往，不能信乐；或欲闻、或不欲闻，以其宿世虽解义，不能行，根钝福薄故。上者得人身，闻般若，心即深解，信乐不舍，常随法师。上二种菩萨，不能得上地故，当堕二乘，不为般若所守护故。为更明了是事故，佛于后品中为作譬喻。如大海水中船破，若得所依则能渡，不得所依则不能渡。
<div class="jwbt-box"><div class="jwbtbm"><a name=j1163-04-30><a href="1163-04.htm#MENU-top">释譬喻品第五十一</div></div></a></a>
<p>　　【经】佛告须菩提：“譬如大海中船破坏，其中人若不取木，不取器物，不取浮囊，不取死尸。须菩提，当知是人不到彼岸，没海中死。须菩提，若船破时，其中人取木、取器物、浮囊、死尸者，当知是人终不没死，安隐无碍，得到彼岸。须菩提，求佛道善男子、善女人，亦复如是。若但有信乐，不依深般若波罗蜜，不书、不读、不诵，不正忆念；不依禅波罗蜜、毗梨耶波罗蜜、羼提波罗蜜、尸罗波罗蜜、檀波罗蜜，不书、不读、不诵，不正忆念，乃至不依一切种智，不书、不读、不诵，不正忆念。须菩提，当知是善男子中道衰耗，是人未到一切种智，于声闻、辟支佛地取证。须菩提，若有求佛道善男子、善女人，为阿耨多罗三藐三菩提故，有信、有忍、有净心、有深心，有欲、有解、有舍、有精进，是人依深般若波罗蜜，书持、读诵、说，正忆念。是善男子、善女人，为阿耨多罗三藐三菩提故，有诸信、忍、净心、深心，欲、解、舍、精进，为深般若波罗蜜所护，乃至一切种智所护；为深般若波罗蜜守护故，乃至一切种智守护故，终不中道衰耗，过声闻、辟支佛地，能净佛世界、成就众生，当得阿耨多罗三藐三菩提。<br>
      　　“须菩提，譬如男子、女人，持坏瓶取水，当知是瓶不久烂坏。何以故？是瓶未熟故，还归于地。如是，须菩提，善男子、善女人，虽有为阿耨多罗三藐三菩提心，有信、有忍、有净心、有深心，有欲、有解、有舍、有精进，不为般若波罗蜜方便力所守护，不为禅波罗蜜、毗梨耶波罗蜜、羼提波罗蜜，尸罗波罗蜜、檀波罗蜜所守护，不为内空乃至无法有法空，四念处乃至八圣道分，佛十力乃至一切种智所守护。须菩提，当知是人中道衰耗，堕声闻、辟支佛地。须菩提，譬如男子、女人持熟瓶取水，若河、若井、若池、若泉，当知是瓶持水安隐。何以故？是瓶成熟故。如是，须菩提，善男子、善女人，求阿耨多罗三藐三菩提，有诸信、忍、净心、深心，欲、解、舍、精进，为般若波罗蜜方便力所护，为禅定、精进、忍、戒、施，乃至一切种智所护故。须菩提，当知是人不中道衰耗，过声闻、辟支佛地，能净佛世界、成就众生，得阿耨多罗三藐三菩提。<br>
      　　“须菩提，譬如大海边，船未庄治，便持财物著上。须菩提，当知是船中道坏没，船与财物各在一处；是贾客无方便力故，亡其重宝。如是，须菩提，是求佛道善男子、善女人，虽有为阿耨多罗三藐三菩提心，有信、忍、净心、深心，欲、解、舍、精进，不为般若波罗蜜方便力所守护，乃至不为一切种智所守护故，当知是人中道衰耗，失大珍宝。大珍宝者，所谓一切种智；衰耗者，堕声闻、辟支佛地。须菩提，譬如有人，有智方便，庄治海边大船，然后推著水中，持财物著上而去，当知是船不中道没坏，必得安隐到所至处。如是，须菩提，善男子、善女人为阿耨多罗三藐三菩提，有信、忍、净心、深心，欲、解、舍、精进，为般若波罗蜜方便力所护，为禅、精进、忍辱、戒、施，乃至一切种智所护故，当知是菩萨得到阿耨多罗三藐三菩提，不中道堕声闻、辟支佛地。<br>
      　　“须菩提，譬如有人年百二十岁，年耆根熟，又有风冷热病，若杂病。须菩提，于汝意云何？是人能从床起不？”<br>
      　　须菩提言：“不能！”<br>
      　　佛言：“是人或有能起者，云何？”<br>
      　　须菩提言：“是人虽能起，不能远行，若十里、若二十里，以其老病故。”<br>
      　　“如是，须菩提，善男子、善女人，虽有为阿耨多罗三藐三菩提心，有信、忍、净心、深心，欲、解、舍、精进，不为般若波罗蜜方便力所守护，乃至不为一切种智所守护故，当知是人中道堕声闻、辟支佛地。何以故？不为般若波罗蜜方便力所守护故。须菩提，如向老人百二十岁，年耆根熟，又有风冷热病，若杂病。是人欲起行，有两健人各扶一腋，语老人言：‘莫有所难，随所欲至，我等二人终不相舍。’如是，须菩提，若善男子、善女人，为阿耨多罗三藐三菩提，有信、忍、净心、深心，欲、解、舍、精进，为般若波罗蜜方便力所护，乃至为一切种智所护，当知是人不中道堕声闻、辟支佛地，能到是处，所谓阿耨多罗三藐三菩提。”<br>
      　　【论】释曰：菩萨有二种：一者、得诸法实相；二者、虽未得实相，于佛道中有信、有忍，有净心、有深心，有欲、有解、有舍、有精进。信者，信罪福业因缘果报；信行六波罗蜜，得阿耨多罗三藐三菩提。有人虽信佛道，思惟筹量，心不能忍，是故说有忍。有人虽忍，邪疑未断故，心浊不净，是故说有净。有人虽信、忍、心净，而有浅有深，是故说深心。四事因缘故，一心欲得无上道，不欲余事，是故说有欲。了了决定，知无上道为大，世间余事为小，是故说有解。以欲、解定心故，舍财及舍诸恶心、悭恚等烦恼，是故说舍。为舍故，常能精进。有如是等诸功德，若不得般若波罗蜜，若人身坏命终时，若恶知识沮坏，则失菩萨道。世间功德故，受世间果报，然后堕声闻、辟支佛地，不能至无上道。<br>
      　　此中佛自说五譬喻；船是行者身，浮囊等物即是般若方便；瓶是菩萨道，般若方便是火。未与般若方便和合故，不能受持六波罗蜜功德水，至无上道。不补治船，是菩萨无方便。信等功德宝物，是五波罗蜜等诸善法船。船宝异处者，与本愿乖异，或受人天乐，或堕二乘。大利者，所谓一切智等佛法宝。老病人，是有信等功德菩萨，不断六十二邪见故名老，不断百八等诸烦恼故名病。从床起者，从三界床起，我当作佛。以邪见烦恼因缘故，不能成菩萨道。二人者，般若及方便。般若波罗蜜，能灭诸邪见烦恼戏论，将至毕竟空中，方便将出毕竟空。<br>
      <br>
      　　【经】尔时，佛语须菩提言：“善哉！善哉！汝为诸菩萨摩诃萨问佛是事。须菩提，若有求佛道善男子、善女人，从初发意已来，以我我所心，布施、持戒、忍辱、精进、禅定、智慧；是善男子、善女人布施时，作是念：我是施主，我施是人，我施是物；我持戒，我修忍，我精进，我入禅，我修智慧。是善男子、善女人，念有是施、是我施，乃至念有是慧、是我慧。何以故？檀波罗蜜中无如是分别，远离此彼岸，是檀波罗蜜相。尸罗波罗蜜、羼提波罗蜜、毗梨耶波罗蜜、禅波罗蜜、般若波罗蜜中无如是分别。何以故？远离此彼岸，是般若波罗蜜相。是人不知此岸，不知彼岸；是人不为檀波罗蜜，乃至不为一切种智所护故，堕声闻、辟支佛地，不能到萨婆若。<br>
      　　“须菩提，云何求佛道人无方便？须菩提，求佛道人从初发心已来，无方便行布施、持戒、忍辱、精进、禅定、修智慧，是人作如是念：我布施，施是人，以是物施；我持戒、修忍、勤精进、入禅定、修智慧，如是修智慧；是人念有是施，是我施，以是施自高；念有是戒，是我戒，以是戒自高；念有是忍，是我忍，以是忍自高；念有是精进，是我精进，以是精进自高；念有是禅定，是我禅，以是禅自高；念有是慧，是我慧，以是慧自高。何以故？檀波罗蜜中无如是分别，远离此彼岸，是檀波罗蜜相；远离此彼岸，是尸罗波罗蜜相；远离此彼岸，是羼提波罗蜜相；远离此彼岸，是毗梨耶波罗蜜相；远离此彼岸，是禅波罗蜜相；远离此彼岸，是般若波罗蜜相。何以故？般若波罗蜜中，无如是忆念分别。是求佛道善男子、善女人，不知此岸，不知彼岸；是人不为檀波罗蜜所护，不为尸罗波罗蜜、羼提波罗蜜、毗梨耶波罗蜜、禅波罗蜜、般若波罗蜜所护，乃至不为一切种智所护故，或堕声闻道中，或堕辟支佛道中，不能得到萨婆若。如是，须菩提，菩萨摩诃萨，不为般若波罗蜜方便力所守护故，或堕声闻地，或堕辟支佛道中。<br>
      　　“须菩提，云何菩萨摩诃萨，为般若波罗蜜方便力所护故，不堕声闻、辟支佛道中，疾得阿耨多罗三藐三菩提？须菩提，菩萨从初已来，以方便力布施，无我、我所心布施，乃至无我、我所心修智慧；是人不作是念：我有是施，是我施，不以是施自高；乃至般若波罗蜜亦如是。是菩萨不念我布施，不念我施是人、用是物；不念我持戒，有是戒；不念我忍辱，有是忍辱；不念我精进，有是精进；不念我禅定，有是禅定；不念我修智慧，有是智慧。何以故？是檀波罗蜜中无如是分别，远离此彼岸是檀波罗蜜相；远离此彼岸，是尸罗波罗蜜相；远离此彼岸，是羼提波罗蜜相；远离此彼岸，是毗梨耶波罗蜜相；远离此彼岸，是禅波罗蜜相；远离此彼岸，是般若波罗蜜相。何以故？是般若波罗蜜中无如是分别。是菩萨摩诃萨知此岸、知彼岸；是人为檀波罗蜜所护，为尸罗波罗蜜所护，为羼提波罗蜜所护，为毗梨耶波罗蜜所护，为禅波罗蜜所护，为般若波罗蜜所护，乃至为一切种智所护故，不堕声闻、辟支佛地，得到萨婆若。如是，须菩提，菩萨摩诃萨为般若波罗蜜方便力所护故，不堕声闻、辟支佛地，疾得阿耨多罗三藐三菩提。”<br>
      　　【论】尔时，佛可须菩提意，更说失行因缘。菩萨虽行信等善法，亦不得无上道，所谓以我、我所心行六波罗蜜故。是中无分别此岸、彼岸，以远离相是般若波罗蜜，而分别著行，是为失。上佛虽说无方便义，不说无方便名，欲令是事明了故，命须菩提：云何有方便、无方便？内无我我所心，外观一切法空，不取相，般若方便乃至一切种智守护菩萨故，名有方便。守护者，五波罗蜜边得功德力，般若波罗蜜边得智慧力，以二因缘故不失道。
<div class="jwbt-box"><div class="jwbtbm"><a name=j1163-04-31><a href="1163-04.htm#MENU-top">释知识品第五十二（经作善知识品）</div></div></a></a>
<p>　　【经】尔时，须菩提白佛言：“世尊，新学菩萨摩诃萨，云何应学般若波罗蜜、禅波罗蜜、毗梨耶波罗蜜、羼提波罗蜜、尸罗波罗蜜、檀波罗蜜？”<br>
      　　佛告须菩提：“新学菩萨摩诃萨，若欲学般若波罗蜜，禅、精进、忍、戒、檀波罗蜜，先当亲近供养善知识，能说是深般若波罗蜜者。是人作是教：汝善男子，所有布施，一切回向阿耨多罗三藐三菩提。善男子，所有持戒、忍辱、精进、禅定、智慧，一切回向阿耨多罗三藐三菩提。汝莫以色是阿耨多罗三藐三菩提，莫以受、想、行、识是阿耨多罗三藐三菩提；莫以檀波罗蜜是阿耨多罗三藐三菩提，莫以尸罗波罗蜜、羼提波罗蜜、毗梨耶波罗蜜、禅波罗蜜、般若波罗蜜是阿耨多罗三藐三菩提；莫以内空乃至无法有法空是阿耨多罗三藐三菩提；莫以四念处、四正勤、四如意足、五根、五力、七觉分、八圣道分是阿耨多罗三藐三菩提；莫以四禅、四无量心、四无色定、五神通是阿耨多罗三藐三菩提；莫以佛十力乃至十八不共法是阿耨多罗三藐三菩提！所以者何？不取色，便得阿耨多罗三藐三菩提，不取受、想、行、识，便得阿耨多罗三藐三菩提；不取檀波罗蜜乃至般若波罗蜜，便得阿耨多罗三藐三菩提；不取内空乃至无法有法空，四念处乃至十八不共法，便得阿耨多罗三藐三菩提。善男子，行是深般若波罗蜜时，莫贪色！何以故？善男子，是色非可贪者；莫贪受、想、行、识！何以故？受、想、行、识非可贪者。善男子，莫贪檀波罗蜜、尸罗波罗蜜、羼提波罗蜜、毗梨耶波罗蜜、禅波罗蜜、般若波罗蜜！莫贪内空乃至无法有法空！莫贪四念处乃至八圣道分！莫贪四禅、四无量心、四无色定、五神通！莫贪佛十力乃至一切种智！何以故？一切种智非可贪者。善男子，莫贪须陀洹果乃至阿罗汉果！莫贪辟支佛道！莫贪菩萨法位！莫贪阿耨多罗三藐三菩提！何以故？阿耨多罗三藐三菩提，非可贪者。所以者何？诸法自性空故。”<br>
      　　【论】问曰：须菩提问新学所行，佛何以乃答菩萨久行微妙事？所谓不取一切法，一切法性空故。<br>
      　　答曰：诸法性空有二种：一者大菩萨所得；二者、小菩萨所学柔顺忍，以智慧发心。此中但说小菩萨所学空。<br>
      　　复次，有智慧气分，佛数为菩萨；若无者，虽久行余功德，不数为菩萨。譬如佛说声闻法中顶法相，于三宝中有少信，是名顶法；是信过暖法，修禅定生，以色界心得，于佛无碍解脱是为小，于凡人为大。如是，新发意菩萨得般若波罗蜜气味故，能受化，名为新学，过五波罗蜜功德，于凡夫为大，于佛为小。<br>
      　　复次，佛不直说诸法性空，先教供养亲近善知识，善知识为说五波罗蜜功德。善知识虽种种教化，佛但称其不坏法，所谓于色等诸法，不贪、不著、不取。譬如金翅鸟子始生，从一须弥至一须弥；菩萨亦如是，初学能生如是深智，何况久学！又如小火能烧，何况大者！菩萨亦如是，新学时能以般若转世间法，令毕竟空，烧诸烦恼，何况得力具足！<br>
      <br>
      　　【经】须菩提白佛言：“世尊，诸菩萨摩诃萨能为难事，于一切性空法中，求阿耨多罗三藐三菩提，欲得阿耨多罗三藐三菩提！”<br>
      　　佛言：“如是，如是。须菩提，菩萨摩诃萨能为难事，于一切性空法中，求阿耨多罗三藐三菩提，欲得阿耨多罗三藐三菩提。须菩提，诸菩萨摩诃萨，为安隐世间故，发阿耨多罗三藐三菩提心；为安乐世间故，为救世间故，为世间归故，为世间依处故，为世间洲故，为世间将导故，为世间究竟道故，为世间趣故，发阿耨多罗三藐三菩提心。<br>
      　　“须菩提，云何菩萨摩诃萨为安隐世间故，发阿耨多罗三藐三菩提心？须菩提，菩萨摩诃萨得阿耨多罗三藐三菩提时，拔出六道众生，著无畏岸涅槃处。须菩提，是为菩萨摩诃萨为安隐世间故，发阿耨多罗三藐三菩提心。<br>
      　　“云何菩萨摩诃萨为安乐世间故，发阿耨多罗三藐三菩提心？须菩提，菩萨摩诃萨得阿耨多罗三藐三菩提时，拔出众生种种忧苦愁恼，著无畏岸涅槃处。须菩提，是为菩萨摩诃萨为安乐世间故，发阿耨多罗三藐三菩提心。<br>
      　　“云何菩萨摩诃萨为救世间故，发阿耨多罗三藐三菩提心？须菩提，菩萨摩诃萨得阿耨多罗三藐三菩提时，救众生生死中种种苦，亦为断是苦故而为说法；众生闻法，渐以三乘而得度脱。须菩提，是为菩萨摩诃萨为救世间故，发阿耨多罗三藐三菩提心。<br>
      　　“云何菩萨摩诃萨为世间归故，发阿耨多罗三藐三菩提心？须菩提，菩萨摩诃萨得阿耨多罗三藐三菩提时，拔出众生生老病死相、忧悲愁恼法，著无畏岸涅槃处。须菩提，是为菩萨摩诃萨为世间归故，发阿耨多罗三藐三菩提心。<br>
      　　“云何菩萨摩诃萨为世间依处故，发阿耨多罗三藐三菩提心？须菩提，菩萨摩诃萨得阿耨多罗三藐三菩提时，为众生说一切法无依处。须菩提，是为菩萨摩诃萨，为世间依处故，发阿耨多罗三藐三菩提心。”<br>
      　　须菩提白佛言：“世尊，云何一切法无依处？”<br>
      　　佛言：“色不相续即是色无生，色无生即是色不灭，色不灭即是色无依处；受、想、行、识，乃至一切种智，亦如是。须菩提，是为菩萨摩诃萨为世间依处故，发阿耨多罗三藐三菩提心。<br>
      　　“云何菩萨摩诃萨为世间究竟道故，发阿耨多罗三藐三菩提心？须菩提，若菩萨摩诃萨得阿耨多罗三藐三菩提时，为众生说如是法：色究竟相，非是色；受、想、行、识，乃至一切种智究竟相，非是一切种智。须菩提，如究竟相，一切法相亦如是。”<br>
      　　须菩提言：“世尊，若一切法如究竟相者，诸菩萨摩诃萨，皆应行阿耨多罗三藐三菩提。何以故？世尊，色究竟相中无有分别，受、想、行、识究竟相中无有分别，乃至一切种智究竟相中无有分别，所谓是色，是受、想、行、识，乃至是一切种智。”<br>
      　　佛告须菩提：“如是，如是。色究竟相中无有分别，受、想、行、识，乃至一切种智究竟相中无有分别，所谓是色，乃至是一切种智。须菩提，是为菩萨摩诃萨难事。如是观诸法寂灭相，而心不没、不怯。何以故？菩萨摩诃萨作是念：‘是诸深法，我应如是知，得阿耨多罗三藐三菩提；如是寂灭微妙法，当为众生说。’是为菩萨摩诃萨为世间究竟道故，发阿耨多罗三藐三菩提心。<br>
      　　“云何菩萨摩诃萨为世间洲故，发阿耨多罗三藐三菩提心？须菩提，若江河、大海，四边水断，是为洲。须菩提，色亦如是，前后际断，受、想、行、识前后际断；乃至一切种智前后际断。以是前后际断故，一切法亦断。须菩提，是一切法前后际断故，即是寂灭，即是妙宝，所谓空无所得，爱尽无余、离欲涅槃。须菩提，菩萨摩诃萨得阿耨多罗三藐三菩提时，以寂灭微妙法为众生说。须菩提，是为菩萨摩诃萨为世间洲故，发阿耨多罗三藐三菩提心。<br>
      　　“云何菩萨摩诃萨为世间将导故，发阿耨多罗三藐三菩提心？须菩提，菩萨摩诃萨得阿耨多罗三藐三菩提时，为众生说色不生不灭，不垢不净；说受、想、行、识不生不灭，不垢不净；说十二处、十八界，四念处，乃至八圣道分，四禅、四无量心、四无色定、五神通，不生不灭，不垢不净；说须陀洹果乃至阿罗汉果、辟支佛道，不生不灭，不垢不净；说佛十力乃至一切种智，不生不灭，不垢不净。须菩提，是为菩萨摩诃萨为世间将导故，发阿耨多罗三藐三菩提心。”<br>
      　　【论】释曰：须菩提发希有心，白佛言：诸菩萨未断烦恼，大悲未具，未得阿鞞跋致，知诸法本性空，而能发无上道心，是事甚难！佛可其言，如是。更赞菩萨希有因缘，所谓菩萨安隐世间故发心。安隐者，能破一切烦恼，究竟不变失。譬如良药能破病，不问甘苦，以能究竟除病安隐故。佛能使众生常安隐，不期一世二世。<br>
      　　世间乐者，有法虽安隐而不乐；有法今世苦、后世乐，如服苦药，腹中安隐，口中不美。是故说，佛能与今世、后世乐。六道无常相故，非安隐，是故说，出六道名安隐。世间乐，著因缘故，久后必生忧恼，不名为乐；涅槃乐，始终无变故，说离忧苦为乐。<br>
      　　救世间者，如人为怨贼所逐，若亲戚、若官力能救；众生亦如是，恶罪诸烦恼因缘，及魔民所逐，唯诸佛能说法救护。<br>
      　　世间归者，如人遇暴风疾雨，必归房舍；世间种种邪见烦恼等，身心内外苦恼，老病死诸忧苦等，若归佛，佛以种种因缘，拔其忧悲苦恼。<br>
      　　依处者，一切有为法，从和合因缘生故，无自力，不可依止。众生为苦所逼，来依止佛，佛为说无依止法；无依止法者是真实，所谓无余涅槃。色等五众灭，更不相续，不相续即是不生不灭，不生不灭即是毕竟空无依止处。<br>
      　　问曰：若无依止处，何以说依止？<br>
      　　答曰：依止有二种：一者、以爱见等诸烦恼，依止有为法；二者、清净智慧，说依止涅槃。烦恼见故，说无依止。究竟道者，所谓诸法实相毕竟空。色等法，前际中无，后际中亦无，现在中亦无。凡夫人忆想分别，业果报诸情力故，有颠倒见；圣人以智慧眼观之，皆虚诳不实。如前后，中亦尔，若无先后，云何有中？能如是为众生说法，则安处众生于究竟第一道中。<br>
      　　世间洲者，如洲四边无地，色等法亦如是，前后皆不可得。中间，如究竟道中破，入前后空故，中间亦空。水者，三漏、四流诸烦恼，及业果报中一切法，毕竟空无所取，所谓涅槃，是为洲。众生没在四流水中，佛以八正道船，引著涅槃洲上。如是种种因缘接度众生，名为将导。<br>
      <br>
      　　【经】“云何菩萨摩诃萨为世间趣故，发阿耨多罗三藐三菩提心？须菩提，菩萨摩诃萨得阿耨多罗三藐三菩提时，为众生说色趣空，说受、想、行、识趣空，乃至说一切种智趣空。为众生说色非趣非不趣。何以故？是色空相，非趣非不趣。说受、想、行、识非趣非不趣。何以故？是受、想、行、识空相，非趣非不趣。乃至一切种智非趣非不趣。何以故？是一切种智空相，非趣非不趣。如是，须菩提，菩萨摩诃萨为世间趣故，发阿耨多罗三藐三菩提心。何以故？一切法趣空，是趣不过。何以故？空中趣非趣不可得故。须菩提，一切法趣无相，是趣不过。何以故？无相中趣非趣不可得故。须菩提，一切法趣无作，是趣不过。何以故？无作中趣非趣不可得故。须菩提，一切法趣无起，是趣不过。何以故？无起中趣非趣不可得故。须菩提，一切法趣无所有，不生不灭，不垢不净，是趣不过。何以故？无所有、不生不灭、不垢不净中，趣非趣不可得故。须菩提，一切法趣梦，是趣不过。何以故？梦中趣非趣不可得故。须菩提，一切法趣幻、趣响、趣影、趣化，是趣不过。何以故？是化等中趣非趣不可得故。须菩提，一切法趣无量无边，是趣不过。何以故？无量无边中，趣非趣不可得故。须菩提，一切法趣不与不取，是趣不过。何以故？不与不取中，趣非趣不可得故。须菩提，一切法趣不举不下，是趣不过。何以故？不举不下中，趣非趣不可得故。须菩提，一切法趣不增不减，是趣不过。何以故？无增无减中，趣非趣不可得故。须菩提，一切法趣不来不去，是趣不过。何以故？不来不去中，趣非趣不可得故。须菩提，一切法趣不入不出、不合不散、不著不断，是趣不过。何以故？不著不断中，趣非趣不可得故。须菩提，一切法趣我、众生、寿命、人，起、使起者，作、使作者，知者、见者，是趣不过。何以故？我乃至知者、见者，毕竟不可得，何况有趣非趣？须菩提，一切法趣常，是趣不过。何以故？常毕竟不可得，云何当有趣非趣？须菩提，一切法趣乐、净、我，是趣不过。何以故？乐、净、我，毕竟不可得，云何当有趣非趣？须菩提，一切法趣无常、苦、不净、无我，是趣不过。何以故？无常、苦、不净、无我，毕竟不可得，云何当有趣非趣？须菩提，一切法趣欲事，是趣不过。何以故？欲事毕竟不可得，何况当有趣非趣？须菩提，一切法趣瞋事、痴事、见事，是趣不过。何以故？瞋事、痴事、见事毕竟不可得，何况当有趣非趣？须菩提，一切法趣如，是趣不过。何以故？如中无来无去故。须菩提，一切法趣法性、实际、不可思议性，是趣不过。何以故？法性、实际、不可思议性中无来无去故。须菩提，一切法趣平等，是趣不过。何以故？平等中趣非趣不可得故。须菩提，一切法趣不动相，是趣不过。何以故？不动相中趣非趣不可得故。须菩提，一切法趣色，是趣不过。何以故？色毕竟不可得故，云何当有趣非趣？须菩提，一切法趣受、想、行、识，是趣不过。何以故？受、想、行、识毕竟不可得，云何当有趣非趣？十二处、十八界亦如是。须菩提，一切法趣檀波罗蜜，是趣不过。何以故？檀毕竟不可得故，云何当有趣非趣？须菩提，一切法趣尸罗波罗蜜，是趣不过。何以故？尸罗毕竟不可得故，云何当有趣非趣？须菩提，一切法趣羼提波罗蜜，是趣不过。何以故？羼提毕竟不可得故，云何当有趣非趣？须菩提，一切法趣毗梨耶波罗蜜，是趣不过。何以故？毗梨耶毕竟不可得故，云何当有趣非趣？须菩提，一切法趣禅波罗蜜，是趣不过。何以故？禅毕竟不可得故，云何当有趣非趣？须菩提，一切法趣般若波罗蜜，是趣不过。何以故？般若毕竟不可得故，云何当有趣非趣？须菩提，一切法趣内空，是趣不过。何以故？内空毕竟不可得故，云何当有趣非趣？须菩提，一切法趣外空，是趣不过。何以故？外空毕竟不可得故，云何当有趣非趣？须菩提，一切法趣内外空，是趣不过。何以故？内外空毕竟不可得故，云何当有趣非趣？乃至一切法趣无法有法空，是趣不过。何以故？无法有法空毕竟不可得故，云何当有趣非趣？须菩提，一切法趣四念处乃至八圣道分，是趣不过。何以故？四念处乃至八圣道分毕竟不可得故，云何当有趣非趣？须菩提，一切法趣佛十力乃至一切种智，是趣不过。何以故？一切种智中，趣非趣不可得故。须菩提，一切法趣须陀洹果、斯陀含果、阿那含果、阿罗汉果、辟支佛道，是趣不过。何以故？须陀洹果乃至辟支佛道中，趣非趣不可得故。须菩提，一切法趣阿耨多罗三藐三菩提，是趣不过。何以故？阿耨多罗三藐三菩提中，趣非趣不可得故。须菩提，一切法趣须陀洹乃至佛，是趣不过。何以故？须陀洹乃至佛中，趣非趣不可得故。”<br>
      　　须菩提白佛言：“世尊，是深般若波罗蜜，谁能信解者？”<br>
      　　佛告须菩提：“有菩萨摩诃萨，先于诸佛所，久行六波罗蜜，善根纯熟，供养无数百千万亿诸佛，与善知识相随，是辈人能信解深般若波罗蜜。”<br>
      　　须菩提白佛言：“世尊，能信解是深般若波罗蜜者，有何等性？何等相？何等貌？”<br>
      　　佛言：“欲、瞋、痴断离，是性、相、貌。是菩萨摩诃萨，则能信解深般若波罗蜜。”<br>
      　　【论】问曰：上诸事中略说，今趣中何以广说？<br>
      　　答曰：趣是乃至品竟，总上九事之会归，是故多说。<br>
      　　复次，安乐等及趣，皆同一义，俱出众生著涅槃故；若事事广说，则不可尽；趣最在后故广说，当知余者亦皆应广说。色等法趣空者，如虚空但有名而无法，色等法亦尔，终归于空，诸法究竟相必空故，余者皆虚妄。如人初虽有善言，久久乃知情实。色等诸法亦如是，入无余涅槃时，与虚空无异；当知先亦如是，但凡夫颠倒果报故见异。一切法无有过出空等诸相，如人欲出过虚空，不可得。我等十六名，皆因五众和合，假有此名，无有实法，云何当有趣非趣？若常、净、乐、我等四颠倒，破四圣行。如常等四法不可得，以颠倒故，色等诸法亦如是。如常等不可得，无常等从常等出故，亦不可得。是故说一切法趣常等，趣无常等。<br>
      　　须菩提问佛：是法甚深微细，谁当信解者？佛答说：久行等因缘能信。更问：久行等人有何等相？佛答：是人离三毒心，亦不见是离，深入诸法实相故。<br>
      　　问曰：是人未得无生忍法，云何言断三毒？<br>
      　　答曰：断有二种：一者、根本断，二者、薄少断。此中说薄少断。行者不分别是断、是烦恼。何以故？烦恼相颠倒不定故，烦恼即是断，是故言离。
<div class="jwbt-box"><div class="jwbtbm"><a name=j1163-04-32><a href="1163-04.htm#MENU-top">释趣智品第五十三（经作趣一切智品）</div></div></a></a>
<p>　　【经】须菩提白佛言：“世尊，是诸菩萨摩诃萨，解深般若波罗蜜者，当趣何所？”<br>
      　　佛告须菩提：“是菩萨摩诃萨解深般若波罗蜜，当趣一切种智。”<br>
      　　须菩提白佛言：“世尊，是菩萨摩诃萨能趣一切种智者，是为一切众生所归趣，修般若波罗蜜故。世尊，修般若波罗蜜，即修一切诸法。世尊，无所修，是修般若波罗蜜；不受修、坏修，是修般若波罗蜜。”<br>
      　　佛告须菩提：“何等法坏故，修般若波罗蜜为坏修？”<br>
      　　“世尊，色坏故，般若波罗蜜为坏修；受想行识、十二处、十八界坏故，般若波罗蜜为坏修；我乃至知者、见者坏故，般若波罗蜜为坏修。世尊，檀波罗蜜坏故，般若波罗蜜为坏修，乃至般若波罗蜜坏故，般若波罗蜜为坏修；内空乃至无法有法空，四念处乃至十八不共法，须陀洹果乃至一切种智坏故，般若波罗蜜为坏修。”<br>
      　　佛言：“如是，如是。须菩提，色坏故，般若波罗蜜为坏修，乃至一切种智坏故，般若波罗蜜为坏修。”<br>
      　　尔时，佛告须菩提：“是深般若波罗蜜中，阿鞞跋致菩萨摩诃萨应当验知！若菩萨摩诃萨，是深般若波罗蜜中不著，当知是阿鞞跋致；禅波罗蜜乃至檀波罗蜜中不著，四念处乃至一切种智中不著，当知是阿鞞跋致。”<br>
      　　【论】问曰：般若波罗蜜非趣非不趣，须菩提何以故，问行般若者趣至何处？又佛何以答趣萨婆若？<br>
      　　答曰：外道言：诸法从因趣果，从先世入今世，从今世趣后世。破是常颠倒故，言无趣不趣。此中须菩提以无著心问，佛以无著心答。般若波罗蜜毕竟空，于诸法无障无碍，得无障无碍解脱故；无障无碍因果相似故，言解深般若者趣一切种智。须菩提言：菩萨知般若波罗蜜者，为一切众生所归趣；如子为苦恼所逼，则趣父母。<br>
      　　问曰：何以故但菩萨解深般若波罗蜜，为众生所归趣？<br>
      　　答曰：菩萨于众生中大悲心故，常修习般若波罗蜜。以修故，能解一切诸法，皆入般若波罗蜜，是故修般若波罗蜜，即修一切法。般若无定实法可得故，经中说无所修是修般若波罗蜜。般若波罗蜜中，一切诸观有过故不受，是名不受修。坏修者，一切法无常散坏故，名坏修。可破坏法者，所谓色等乃至一切种智。佛可须菩提所说。上品末说阿鞞跋致菩萨性、相、貌，今应验试，知于深般若波罗蜜中著不？若著则非，若不著则是其相。行般若波罗蜜菩萨，有二种：一者、因般若波罗蜜，观一切法毕竟空，般若亦自空；二者、不能观般若亦空，是故经中试知著不。<br>
      <br>
      　　【经】“若有阿鞞跋致菩萨摩诃萨，行深般若波罗蜜时，不以他人语为坚要，亦不随他教行。阿鞞跋致菩萨摩诃萨，不为欲心、瞋心、痴心所牵。若阿鞞跋致菩萨摩诃萨，不远离六波罗蜜。若阿鞞跋致菩萨摩诃萨，闻说深般若波罗蜜时，心不惊、不没、不怖、不畏、不悔，欢喜乐闻，受持、读诵、正忆念、如说行。须菩提，当知是菩萨先世已闻是深般若波罗蜜中事，已受持、读诵、说、正忆念。何以故？是菩萨摩诃萨有大威德故，闻是深般若波罗蜜，心不惊、不怖、不畏、不没、不悔，欢喜乐闻，受持、读诵，正忆念。”<br>
      　　须菩提白佛言：“世尊，若菩萨摩诃萨闻深般若波罗蜜，不惊、不怖，乃至正忆念。世尊，是菩萨摩诃萨，云何行般若波罗蜜？”<br>
      　　佛言：“随顺一切种智心，是菩萨摩诃萨，应如是行般若波罗蜜！”<br>
      　　“世尊，云何名随顺一切种智心，是菩萨摩诃萨，应如是行般若波罗蜜？”<br>
      　　佛言：“以空随顺，是为菩萨摩诃萨行深般若波罗蜜；以无相、无作、无所有，不生不灭、不垢不净随顺，是菩萨摩诃萨应如是行般若波罗蜜。以如梦、幻、焰、响、化随顺，是行般若波罗蜜。”<br>
      　　须菩提白佛言：“佛说以空随顺，乃至如梦、如幻随顺，是行般若波罗蜜。世尊，是菩萨摩诃萨行何法？若色、若受、想、行、识，乃至一切种智？”<br>
      　　佛告须菩提：“菩萨摩诃萨不行色，不行受、想、行、识，乃至不行一切种智。何以故？是菩萨行处，无作法，无坏法，无所从来，亦无所去，无住处；是法不可数，无有量，若无数无量，是法不可得；不可以色得，乃至不可以一切种智得。何以故？色即是萨婆若，萨婆若即是色，乃至一切种智即是萨婆若，萨婆若即是一切种智。色如相，乃至一切种智如相，皆是一如，无二无别。”<br>
      　　【论】释曰：阿鞞跋致菩萨所试事，于他语言中不生念，是中有实、不实。何以故？他人有二种：在家人著五欲乐，虚诳不净；出家外道著诸邪见不实。此等所说，皆无实事，是故不信。自得诸法实相故，乃至佛身来说破诸法实相者，亦不信。得无为法故，心则安重，不复移转。是菩萨虽未得佛道，贪欲等诸烦恼折薄故，不为所牵。心常不离六波罗蜜，知善法果报味故，心常爱乐，不离六波罗蜜。如是等种种因缘故，闻深般若，不怖、不畏，欢喜欲闻、读诵、问义、修习。如雷霆，小鸟则怖畏闷死，孔雀大鸟欢喜舞戏；般若波罗蜜亦如是，邪见凡夫，闻则恐怖，阿鞞跋致菩萨，闻则欢喜，心无厌足，是故说欢喜乐闻。是中佛说因缘：是菩萨于过去世，已闻深般若波罗蜜，多集诸福德智慧故，有大威德，有大威德故不怖畏。须菩提问：是菩萨闻深般若波罗蜜，虽不怖畏，是般若无定相，云何应行？佛言：随顺一切种智心。<br>
      　　问曰：是菩萨未得一切种智，云何能顺？<br>
      　　答曰：是故说顺毕竟空心，则顺一切种智心，一切种智是寂灭相。佛后品中说：一切寂灭相，是一切种智，是故言顺毕竟空，则顺一切种智。无相、无作、虚空，无生无灭，无垢无净，如梦等，亦如是。尔时，须菩提问：顺毕竟空心，观何等法？佛答：不观色乃至一切种智。何以故？智慧欲求实事，色等有为作法皆虚妄，一切种智是实法。实法故过有为法，过有为法故说是法无作，无作者无坏法。无坏者，是法不从六波罗蜜来故，言无所从来；不入佛法中故，言无所去。有为虚诳故，不住；无为法中，无忆想分别故，亦不住。五众和合故，有六道数；坏五众相续故，则无数无量。无数无量故，则语言道断；语言道断故，不可以行色等诸法得。佛此中自说因缘：色等诸法即是萨婆若，萨婆若即是色等诸法。何以故？色等诸法如，即是萨婆若如；萨婆若如，即是色等诸法如。以是故说，是如无二无别。</p>
<div class="jwbt-box"><div class="jwbt"><a name=j1163-04-33><a href="1163-04.htm#MENU-top">大智度论卷第七十二</div></a></a>
<div class="jwbtbm"><a name=j1163-04-34><a href="1163-04.htm#MENU-top">释大如品第五十四</div></div></a></a>
<p>　　【经】尔时，欲界诸天子，色界诸天子，以天末栴檀香，以天青莲华、赤莲华、红莲华、白莲华遥散佛上，来至佛所，顶礼佛足，一面住，白佛言：“世尊，诸佛阿耨多罗三藐三菩提，甚深难见难解，不可思惟知，微妙寂灭智者能知，一切世间所不能信。何以故？是深般若波罗蜜中，如是说：色即是萨婆若，萨婆若即是色，乃至一切种智即是萨婆若，萨婆若即是一切种智。色如相、萨婆若如相，是一如无二无别；乃至一切种智如相、萨婆若如相，一如无二无别。”<br>
      　　佛告欲、色界诸天子：“如是，如是。诸天子，色即是萨婆若，萨婆若即是色，乃至一切种智即是萨婆若，萨婆若即是一切种智：色如相，乃至一切种智如相，一如无二无别。诸天子，以是义故，佛初成道时，心乐默然，不乐说法。何以故？是诸佛阿耨多罗三藐三菩提法，甚深难见难解，不可思惟知，微妙寂灭智者能知，一切世间所不能信。何以故？阿耨多罗三藐三菩提，无得者，无得处，无得时，是名诸法甚深相，所谓无有二法。诸天子，如虚空甚深故，是法甚深；如甚深故，是法甚深；法性甚深，实际甚深，不可思议、无边甚深故，是法甚深；无来无去甚深故，是法甚深；不生不灭、无垢无净、无知无得甚深故，是法甚深。诸天子，我甚深，乃至知者、见者甚深故，是法甚深。诸天子，色甚深，受、想、行、识甚深故，是法甚深；檀波罗蜜甚深，乃至般若波罗蜜甚深故，是法甚深；内空乃至无法有法空甚深故，是法甚深；四念处甚深，乃至一切种智甚深故，是法甚深。”<br>
      　　尔时，欲界、色界诸天子白佛言：“世尊，是所说法，一切世间所不能信。世尊，是甚深法，不为受色故说，不为舍色故说；不为受受、想、行、识故说，不为舍受、想、行、识故说；不为受须陀洹果故说，不为舍须陀洹果故说；乃至不为受一切种智故说，不为舍一切种智故说。诸世间皆受著行，所谓色是我，是我所；受、想、行、识是我，是我所；乃至十八不共法是我，是我所；须陀洹果是我，是我所；乃至一切种智是我，是我所。”<br>
      　　佛告诸天子：“如是，如是。诸天子，是法非为受色故说，非为舍色故说；乃至非为受一切种智故说，非为舍一切种智故说。诸天子，若有菩萨为受色故行，乃至为受一切种智故行，是菩萨不能修般若波罗蜜，不能修禅波罗蜜、毗梨耶波罗蜜、羼提波罗蜜、尸罗波罗蜜，不能修檀波罗蜜，乃至不能修一切种智者。”<br>
      　　须菩提白佛言：“世尊，是法随顺一切法。云何是法随顺一切法？是法随顺般若波罗蜜，乃至随顺檀波罗蜜；是法随顺内空，乃至随顺无法有法空；是法随顺四念处，乃至随顺一切种智。是法无碍，不碍于色，不碍受、想、行、识，乃至不碍一切种智。诸天子，是法名无碍相，如虚空等故，如、法性、法住、实际，不可思议性等故，空、无相、无作等故。是法不生相，色不生，不可得故；受、想、行、识不生，不可得故；乃至一切种智不生，不可得故。是法无处，色处不可得故；受、想、行、识处不可得故，乃至一切种智处不可得故。”<br>
      　　是时欲、色界诸天子白佛言：“世尊，须菩提是佛子，随佛生！何以故？须菩提所说，皆与空合。”<br>
      　　尔时，须菩提语诸天子：“汝等言‘须菩提是佛子，随佛生’，云何为随佛生？诸天子，如相故，须菩提随佛生。何以故？如来如相不来不去，须菩提如相亦不来不去，是故须菩提随佛生。<br>
      　　“复次，须菩提从本已来随佛生。何以故？如来如相即是一切法如相，一切法如相即是如来如相；是如相中亦无如相，是故须菩提为随佛生。<br>
      　　“复次，如来如，常住相，须菩提如，亦常住相；如来如相，无异无别，须菩提如相，亦无异无别，是故须菩提为随佛生。如来如相，无有碍处，一切法如，亦无碍处；是如来如相、一切法如相，一如无二无别。是如相无作，终不不如，是故是如相无二无别，是故须菩提为随佛生。如来如相一切处无念无别，须菩提如相亦如是，一切处无念无别；如来如相不异不别，不可得，须菩提如相亦如是，以是故须菩提为随佛生。如来如相，不远离诸法如相，是如终不不如，是故须菩提亦不有异，为随佛生，亦无所随。<br>
      　　“复次，如来如相不过去、不未来、不现在，诸法如相亦不过去、不未来、不现在，是故须菩提为随佛生。<br>
      　　“复次，如来如不在过去如中，过去如亦不在如来如中；如来如不在未来如中，未来如不在如来如中；如来如不在现在如中，现在如不在如来如中：过去、未来、现在如、如来如，一如无二无别。色如、如来如，受想行识如、如来如，是色如、受想行识如，如来如，一如无二无别。我如乃至知者、见者如，如来如，一如无二无别。檀波罗蜜如乃至般若波罗蜜如，内空如乃至无法有法空如，四念处如乃至一切种智如，如来如，一如无二无别。须菩提，菩萨摩诃萨得是如故，名为如来。”<br>
      　　说是如相品时，是三千大千世界，大地六种震动：东涌西没，西涌东没，南涌北没，北涌南没，中央涌四边没，四边涌中央没。<br>
      　　【论】问曰：般若波罗蜜无不甚深，何以或时赞甚深？<br>
      　　答曰：般若波罗蜜中，或时分别诸法空，是浅；或时说世间法即同涅槃，是深。色等诸法，即是佛法，听者闻说，心信佛语，自智慧不及故言甚深。譬如河水，有洄澓深处，有浅处。<br>
      　　问曰：诸天所赞法甚深，一切世间所不能信，何用说为？<br>
      　　答曰：一切有二种：一者、名字一切，二者、实一切。如此中说名字一切，以多不信故，言一切。此中说微妙寂灭智者能知，智者必有信，先信后知故。<br>
      　　复次，是般若波罗蜜，惟佛能知。众生闻所说而信者，此中不名为信，智慧知已，名为信。<br>
      　　问曰：若尔者，何以言微妙智者能知？<br>
      　　答曰：一切世间无能遍尽知，诸佛智者、寂灭智者，能知少分。如须陀洹于无上道得少分，所谓断三结。如是诸道，展转增多。若世间都不信者，云何有诸道？以是故，言寂灭智者能知。阿耨多罗三藐三菩提，即是般若，但名字异；在菩萨心中为般若，在佛心中名阿耨多罗三藐三菩提。是中说色等法即是萨婆若，萨婆若即是色等法。此中说色等法如、萨婆若如，无二无别。佛可诸天子意，更说因缘：如名色等诸法真实相。譬如除宫殿及诸陋庐，如烧栴檀及杂木，其处虚空无有异；色及萨婆若等诸法，求其实皆是如。以是义故，佛初成道时，心乐默然，不乐说法，知甚深法，凡人难悟故。<br>
      　　复次，是法无二故甚深，如虚空故甚深，如、法性等甚深故甚深。尔时，诸天子知是法无可取相，白佛言：是所说法，一切世间不能信，是法不为受色等法故说。佛可其言：若有菩萨为受色等故行菩萨道，不能修般若波罗蜜等诸功德。须菩提白佛言：世尊，是般若波罗蜜相，随顺一切法，无所障碍。何以故？于般若波罗蜜亦不著。说不障碍因缘，如虚空等故。譬如壁中先有空相，小儿以橛钉之，力少故不入，大力者能入；行者亦如是，色等诸法中，自有如实相，智慧力少故，不能令空，大智者能知，是故说诸法无碍，如虚空平等。色等法不生，亦不可得，以是故名不生。非但色等不生，若不生法可得，则非毕竟空，非名无碍。无住处，亦如是。<br>
      　　尔时，诸天子白佛言：世尊，须菩提随佛生。何以故？所知所说皆与空合。复次，经说有三种子：一者、不随顺生，二者、随顺生，三者、胜生。世人皆愿二种子，随顺子、胜子。佛法中唯欲一种，随顺生，以无有胜佛故。佛子有五，皆从口生、法生：须陀洹乃至阿罗汉，入正位菩萨。辟支佛虽佛法中种因缘，无佛时自能得道，不得言从佛口生，因缘远故。诸漏尽者，是随顺生。须菩提于漏尽中，常乐毕竟空，是随顺生。何以故？所行法不可破坏如虚空，佛法如是相，是名随佛生。<br>
      　　问曰：何以不说入法位菩萨随顺佛生？<br>
      　　答曰：有人言：“漏未尽故不说，须菩提漏尽故说。”有人言：“入无余涅槃者，是第一清净。阿罗汉末后身，住有余涅槃，近无余涅槃门故说；菩萨虽有深利智慧，往返生死中，是故不说。”有人言：“般若有二种：一者、唯与大菩萨说，二者、三乘共说。”共声闻说中，须菩提是随佛生；但与菩萨说时，不说须菩提随佛生。何以故？法性生身大菩萨，是中无有结业生身，但有变化生身，灭三毒，出三界，教化众生，净佛世界故，住于世间，此中都无一切声闻人。佛大慈悲心，菩萨心亦尔，是名菩萨随生。须菩提但取涅槃故，不说随生；此经共二乘说。须菩提知般若波罗蜜甚深，法性生身菩萨力大；诸天虽赞，不应受，语诸天子言：诸法如一相，所谓无相，是因缘故随佛生，如不异故。如经中说如，如来如相不来不去，须菩提如相亦不来不去。<br>
      　　复次，如来如毕竟空，一切法如亦毕竟空；一切法如中，摄须菩提如，是故须菩提用如来如故，随佛生。<br>
      　　复次，如如来如，无忆想分别，常住如虚空；须菩提如亦如是，是故须菩提随佛生。<br>
      　　复次，如如来如，得无碍解脱故，一切法中无挂碍；一切法如亦如是，于一切法中亦无挂碍：如来如，一切法如，一如无异。须菩提如，亦入一切法如故，是以随佛生。<br>
      　　复次，诸法如相无作，无作者，如来如相亦如是；须菩提如，一切法如摄故，随佛生。<br>
      　　复次，如如来如相，一切处常无忆想分别；须菩提如，一切法如摄故，随佛生。<br>
      　　复次，如来如相，不离一切法如。正观一切法，名为佛，一切法是因缘，佛是果报，是故说如来如，不离一切法如。是如实故常如，无不如时，须菩提如亦如是，不异故随佛生，亦无法可随。<br>
      　　复次，如来如相，无忆想分别，出过三世，一切法如亦如是；须菩提如，亦出三世，是故随佛生。<br>
      　　复次，如来如，不在过去如中。何以故？如来空，过去亦毕竟空，是故空不在空中住；譬如虚空不住虚空中。未来、现在，亦如是。三世如、如来如，不二不分别者，三世如，空、无相、无生无灭等，如来如亦如是。三世如无障碍如过去世无穷无边，未来世亦无穷无边，现在世亦无穷无边，如来如亦如是。此三世十方无碍无边，须菩提如亦如是。<br>
      　　复次，五众如乃至一切种智如，如来如，无二无别。何以故？色等诸法和合故，有如来。如是如来，不得言但是色等法，亦不得言离色等法，亦不得言色等法在如来中，亦不得言如来在色等法中，亦不得言色等法属如来，亦不得言无如来；五众色等法中，假名如来。如来如即是一切法如，是故说色等法如、如来如，不二不别。凡夫人见有二有别，圣人观无二无别，圣人可信，凡夫人所见不可信。佛语须菩提：是名为如，佛因此如故，名为如来。如来者，如实行来到佛法中。说是如时，地六种震动，如上说。</p>
      <p>　　【经】是时，诸欲天子、诸色天子，以天末栴檀香散佛上，及散须菩提上。白佛言：“未曾有也！世尊，须菩提以如来如，随佛生。”<br>
      　　须菩提复为诸天子说言：“诸天子，须菩提不从色中随佛生，亦不从色如中随佛生，不离色随佛生，亦不离色如随佛生。须菩提不从受、想、行、识中随佛生，亦不从受、想、行、识如中随佛生，不离受、想、行、识随佛生，亦不离受、想、行、识如随佛生；乃至不从一切种智中随佛生，亦不从一切种智如中随佛生，不离一切种智随佛生，亦不离一切种智如随佛生。须菩提不从无为中随佛生，亦不从无为如中随佛生，不离无为随佛生，亦不离无为如随佛生。何以故？是一切法皆无所有，不可得，无随生者，亦无随生法。”<br>
      　　尔时，舍利弗白佛言：“世尊，是如实不虚，法相、法住、法位甚深；是中色不可得，色如不可得。何以故？色尚不可得，何况色如当可得？受、想、行、识不可得，受、想、行、识如不可得。何以故？受、想、行、识尚不可得，何况受、想、行、识如当可得？乃至一切种智不可得，一切种智如不可得。何以故？一切种智尚不可得，何况一切种智如当可得？”<br>
      　　佛告舍利弗：“如是，如是。舍利弗，是如实不虚，法相、法住、法位甚深，是中色不可得，色如不可得。何以故？色尚不可得，何况色如当可得？乃至一切种智不可得，一切种智如不可得。何以故？一切种智尚不可得，何况一切种智如当可得？”<br>
      　　舍利弗说是如相时，二百比丘不受一切法故，漏尽得阿罗汉；五百比丘尼，远尘离垢，诸法中得法眼，生天人中；五千菩萨摩诃萨得无生法忍；六千菩萨诸法不受故，漏尽心得解脱，成阿罗汉。<br>
      　　“舍利弗，是六千菩萨先世值五百佛，亲近供养，于五百佛法中，行布施，持戒、忍辱、精进、禅定，无般若波罗蜜，无方便力故，行别异相，作是念：是布施、是持戒、是忍辱、是精进、是禅定。无般若波罗蜜，无方便力故，布施、持戒、忍辱、精进、禅定，行异别相；行异别相故，不得无异相；不得无异相故，不得入菩萨位；不得入菩萨位故，得须陀洹果乃至阿罗汉果。舍利弗，菩萨摩诃萨虽有道，若空、若无相、若无作法，远离般若波罗蜜，无方便力故，便于实际作证，取声闻乘。”<br>
      　　舍利弗白佛言：“世尊，何因缘故，俱行空、无相、无作法，远离方便力故，于实际作证取声闻乘？菩萨摩诃萨亦修空、无相、无作法，有方便力故，得阿耨多罗三藐三菩提？”<br>
      　　佛告舍利弗：“有菩萨远离萨婆若心，修空、无相、无作法，无方便力故，取声闻乘。舍利弗，复有菩萨摩诃萨，不远离萨婆若心，修空、无相、无作法，有方便力故，入菩萨位，得阿耨多罗三藐三菩提。舍利弗，譬如有鸟，身长百由旬，若二百、三百由旬，而无有翅；从三十三天，自投阎浮提。舍利弗，于汝意云何？是鸟中道作是念：‘欲还上三十三天。’能得还不？”<br>
      　　“不得也！世尊。”<br>
      　　“舍利弗，是鸟复作是愿：‘到阎浮提，欲使身不痛不恼。’舍利弗，于汝意云何？是鸟得不痛不恼不？”<br>
      　　舍利弗言：“不得也！世尊，是鸟到地，若痛、若恼，若死、若死等苦。何以故？世尊，是鸟身大而无翅故。”<br>
      　　“舍利弗，菩萨摩诃萨亦如是，虽如恒河沙等劫修布施、持戒、忍辱、精进、禅定，发大事，生大心，为得阿耨多罗三藐三菩提故，受无量愿。是菩萨远离般若波罗蜜，方便力故，若堕阿罗汉，若堕辟支佛道。何以故？是菩萨远离萨婆若心，布施、持戒、忍辱、精进、禅定，无般若波罗蜜，无方便力故，堕声闻地，若辟支佛道中。舍利弗，菩萨摩诃萨虽念过去、未来、现在诸佛，持戒、禅定、智慧、解脱、解脱知见，取相受持。是人不知不解诸佛戒、定、慧、解脱、解脱知见，但闻空、无相、无作名字声，而取名字声回向阿耨多罗三藐三菩提。菩萨摩诃萨若如是回向，住声闻、辟支佛地中，不能得过。何以故？远离般若波罗蜜及方便力，持诸善根，回向阿耨多罗三藐三菩提故。舍利弗，有菩萨摩诃萨从初发意已来，不远离萨婆若心，行布施、持戒、忍辱、精进、禅定，不远离般若波罗蜜及方便力故，不取相。于过去、未来、现在诸佛戒、定、慧、解脱、解脱知见，不取空解脱门相，不取无相、无作解脱门相。舍利弗，当知是菩萨摩诃萨，不堕声闻、辟支佛道，直至阿耨多罗三藐三菩提。何以故？是菩萨摩诃萨从初发心已来，行布施不取相，持戒、忍辱、精进、禅定不取相；过去、未来、现在诸佛戒、定、慧、解脱、解脱知见不取相。舍利弗，是名菩萨方便力，以离相心行布施、持戒、忍辱、精进、禅定，乃至离相心行一切种智。”<br>
      　　舍利弗白佛言：“世尊，如我解佛所说义，若菩萨摩诃萨，不远离般若波罗蜜、方便力，当知是菩萨近阿耨多罗三藐三菩提。何以故？是菩萨摩诃萨，从初发心已来，无法可知，若色，若受、想、行、识，乃至一切种智。世尊，有求菩萨道善男子、善女人，远离般若波罗蜜、方便力，当知是人于阿耨多罗三藐三菩提，或得、或不得。何以故？世尊，是求菩萨道善男子、善女人，所有布施皆取相，所有持戒、忍辱、精进、禅定皆取相。以是故，是善男子、善女人，于阿耨多罗三藐三菩提不定。世尊，以是因缘故，菩萨摩诃萨欲得阿耨多罗三藐三菩提，不应远离般若波罗蜜、方便力。是菩萨摩诃萨，住般若波罗蜜、方便力中，以无得无相心，应修布施、持戒、忍辱、精进、禅定，乃至以无得无相心，应修一切种智。”<br>
      　　【论】释曰：诸天子欢喜，以末栴檀香，散佛及须菩提上。叹言：希有！世尊，须菩提以如来如随佛生者。诸天子意谓：须菩提智慧力故，令一切法皆如佛法，是故说随佛生。须菩提知诸天子心，少贵尚是诸法如，是故须菩提欲断诸天子心故，说是如毕竟空相，以四种破著如心。所谓须菩提不在色中，不在色如中；不以色等，不以色等如；不离色等，不离色等如，随佛生。佛此中自说因缘：此法皆空不可得。舍利弗言：世尊，是如甚深，是如中但色等法不可得，何况色等法如当可得？<br>
      　　问曰：何者是色等法？何者是色等法如？<br>
      　　答曰：色等法，眼所见等诸法；如，名色等法实相不虚诳。人于色等如法中错谬故，或起不善业堕恶道中，或起善业生于人天中，终归磨灭，还生诸苦；或起无漏业，应求大利而取小乘，不得毕竟清净如相故。色等法皆是作法，有为虚妄，从颠倒生，凡夫所忆想分别行处，是故色等法虚妄，不即是如。知色等法如实故即是如，因色等法得如名，是故言不离色等法得如。色等法入如中，皆一相无异，是故须菩提谦言：非但我随佛生，一切法亦如是相。舍利弗赞叹须菩提所说：色等法亦毕竟空，何况如！因若空，何况果！闻如是甚深如相，众生各得道利益。<br>
      　　问曰：是般若波罗蜜为菩萨说，何故六千人成阿罗汉道？<br>
      　　答曰：佛知必有难者，自为舍利弗说因缘：是人无般若波罗蜜，无方便力；过去作功德，无方便故，邪行不正。是人离般若波罗蜜故，深著善法，今从佛闻般若波罗蜜，深厌世间，慈悲心薄故求自利，不受一切法，即得阿罗汉，于般若无咎！如人持器诣海随器大小，各自取足。<br>
      　　问曰：如经说六千菩萨，无般若波罗蜜、方便力故，行五波罗蜜，不得是无分别法，作阿罗汉。若一切圣人，皆得无为法，无为法即是无分别，何以此中说不得无分别法作阿罗汉？<br>
      　　答曰：非说今世听法时，乃是过去五百世时，不得般若方便，修集五波罗蜜功德，以是故言，不得无分别。失菩萨信等五根，失菩萨信等五根故，虽闻般若，不得如菩萨所闻，即于实际作证。<br>
      　　问曰：俱行空、无相、无作，何以一人得作佛？一人作阿罗汉？<br>
      　　答曰：虽有种种因缘，得阿罗汉大因缘，所谓离萨婆若心，行空等故。大鸟者，金翅鸟于诸天，如此间人鸟雀等无异。是鸟所以不来者，此鸟食龙，翅出毒风，扇一切眼失明故。是鸟初出[穀-禾+卵]，羽翼未成，意欲飞去，即时堕落。中道心悔，我未应飞，欲还住本天，上舍摩梨树上。是鸟身大，羽翼未成，不能举身。鸟身，是菩萨身。大者，世世广集五波罗蜜功德，无两翅者，是无般若波罗蜜、无方便。须弥山者，是三界。虚空，是无量佛法。未应飞而飞者，是菩萨功德未成满，欲行菩萨三解脱门，欲游无量佛法虚空中，而自退没，是心虽欲愿作佛而不能得。若死者，是阿罗汉道；死等者，辟支佛道。若痛若恼者，失菩萨本愿功德。佛自结句，乃至住是无得无相心中应布施等。此经中合喻，义自明了，故不说。</p>
      <p>　　【经】尔时，欲、色界诸天子白佛言：“世尊，阿耨多罗三藐三菩提难得！何以故？是菩萨摩诃萨，应知一切诸法已，得阿耨多罗三藐三菩提，是法亦不可得。”<br>
      　　佛言：“如是，如是。诸天子，阿耨多罗三藐三菩提难得，我亦得一切法、一切种智已，得阿耨多罗三藐三菩提，亦无所得、无能知、无可知，亦无知者。何以故？诸法毕竟净故。”<br>
      　　须菩提白佛言：“世尊，如佛所说，阿耨多罗三藐三菩提难得；如我解佛所说义，我心思惟，是阿耨多罗三藐三菩提易得。何以故？无有得阿耨多罗三藐三菩提者，亦无可得法。一切法、一切法相空，无法可得，无能得者。何以故？一切法空故，亦无法可增，亦无法可减。所谓布施、持戒、忍辱、精进、禅定，乃至一切种智，是法皆无可得者，无能得者。世尊，以是因缘故，我意谓阿耨多罗三藐三菩提为易得。何以故？世尊，色、色相空，受想行识、识相空，乃至一切种智、一切种智相空。”<br>
      　　舍利弗语须菩提：“若一切法空如虚空，虚空不作是念：‘我当得阿耨多罗三藐三菩提。’若菩萨摩诃萨信解一切法空如虚空，是阿耨多罗三藐三菩提易得者，今恒河沙等诸菩萨摩诃萨求阿耨多罗三藐三菩提，何以故退还？须菩提，以是故，知阿耨多罗三藐三菩提不易得。”<br>
      　　须菩提语舍利弗：“于意云何？色于阿耨多罗三藐三菩提退还不？”<br>
      　　舍利弗言：“不。”<br>
      　　“受、想、行、识，于阿耨多罗三藐三菩提退还不？”<br>
      　　舍利弗言：“不。”<br>
      　　“乃至一切种智，于阿耨多罗三藐三菩提退还不？”<br>
      　　舍利弗言：“不。”<br>
      　　“离色有法于阿耨多罗三藐三菩提退还不？”<br>
      　　舍利弗言：“不。”<br>
      　　离受、想、行、识，有法于阿耨多罗三藐三菩提退还不？”<br>
      　　舍利弗言：“不。”<br>
      　　“乃至离一切种智，有法于阿耨多罗三藐三菩提退还不？”<br>
      　　舍利弗言：“不。”<br>
      　　“舍利弗，于意云何？色如相，于阿耨多罗三藐三菩提退还不？”<br>
      　　舍利弗言：“不。”<br>
      　　“受、想、行、识如相，乃至一切种智如相，于阿耨多罗三藐三菩提退还不？”<br>
      　　舍利弗言：“不。”<br>
      　　“离色如相，有法于阿耨多罗三藐三菩提退还不？”<br>
      　　舍利弗言：“不。”<br>
      　　“离受、想、行、识如相，乃至离一切种智如相，有法于阿耨多罗三藐三菩提退还不？”<br>
      　　舍利弗言：“不。”<br>
      　　“舍利弗，于意云何？如，于阿耨多罗三藐三菩提退还不？”<br>
      　　舍利弗言：“不。”<br>
      　　“法性、法住、法位、实际、不可思议性，于阿耨多罗三藐三菩提退还不？”<br>
      　　舍利弗言：“不。”<br>
      　　“舍利弗，于意云何？离如，有法于阿耨多罗三藐三菩提退还不？”<br>
      　　舍利弗言：“不。”<br>
      　　“离法性、法住、法位、实际、不可思议性，有法于阿耨多罗三藐三菩提退还不？”<br>
      　　舍利弗言：“不。”<br>
      　　须菩提语舍利弗：“诸法毕竟不可得，何等法于阿耨多罗三藐三菩提退还？”<br>
      　　舍利弗语须菩提：“如须菩提所说，是法忍中，无有菩萨于阿耨多罗三藐三菩提退还者。若不退还，佛说求道者有三种：阿罗汉道、辟支佛道、佛道，是三种为无分别。如须菩提说，独有一菩萨求佛道！”<br>
      　　是时，富楼那弥多罗尼子语舍利弗：“应当问须菩提：为有一菩萨乘不？”<br>
      　　尔时，舍利弗问须菩提：“须菩提，为欲说有一菩萨乘？”<br>
      　　须菩提语舍利弗：“于诸法如中，欲使有三种人，声闻乘、辟支佛乘、佛乘耶？”<br>
      　　舍利弗言：“不也。”<br>
      　　“舍利弗，三乘分别中，有如可得不？”<br>
      　　舍利弗言：“不也。”<br>
      　　“舍利弗，是如有若一相、若二相、若三相不？”<br>
      　　舍利弗言：“不也。”<br>
      　　“舍利弗，汝欲于如中，乃至有一菩萨不？”<br>
      　　舍利弗言：“不也。”<br>
      　　“如是四种中，三乘人不可得。舍利弗，云何作是念：是求声闻乘人，是求辟支佛乘人，是求佛乘人？舍利弗，菩萨摩诃萨，闻是诸法如相，心不惊、不没、不悔、不疑，是名菩萨摩诃萨，能成就阿耨多罗三藐三菩提。”<br>
      　　尔时，佛赞须菩提言：“善哉！善哉！须菩提，汝所说者，皆是佛力。须菩提，若菩萨摩诃萨，闻说是如，无有诸法别异，心不惊、不怖、不畏、不难、不没、不悔，当知是菩萨能成就阿耨多罗三藐三菩提。”<br>
      　　舍利弗白佛言：“世尊，成就何等菩提？”<br>
      　　佛言：“成就佛阿耨多罗三藐三菩提。”　　<br>
      　　【论】释曰：尔时，诸天子作是念，白佛言：世尊，阿耨多罗三藐三菩提难得！何以故？一切法毕竟空，而菩萨求佛道，观行修集，成佛度众生，是法亦不可得。佛可其言，自身为证：我坐道场，以一切种得一切法，亦无一定相可得。须菩提言：世尊，如我意，阿耨多罗三藐三菩提易得，一切法毕竟常空故，是中无得者、无可得法、无障无碍、无所修、无所断故。<br>
      　　尔时，舍利弗言：若佛道易得者，何以故恒河沙等无量菩萨求佛道，若一若二作佛，余者皆退还？须菩提答舍利弗：色于阿耨多罗三藐三菩提退还不？受、想、行、识，乃至一切种智退还不？答曰：不也！何以故？色等法毕竟空，无有退还；色等法如无二相，亦无分别故无退还。离色等法，更有法退还不？答言离色等更无有法，是故言不也。离色等法如，更有法退还不？答言如破色等法已，如亦自空，是故言不。法性、法位，乃至不可思议性，亦如是。<br>
      　　须菩提语舍利弗：若法无退还，何以故言如恒河沙等菩萨退还？舍利弗答：如须菩提所说，法忍中则无退还。法忍者，是法门、法修、法行。入须菩提所说法门中，则无退还；出是法门，则有退还。舍利弗虽见受须菩提语，亦自引佛法作难：若无退者，尽当作佛，何以说有三乘？须菩提还以如相四句破三乘。佛叹须菩提：善哉！若菩萨闻如中无三乘分别，不恐怖，是菩萨即能成无上道。<br>
      　　问曰：若佛说菩萨成阿耨多罗三藐三菩提，舍利弗何以故问成就何等菩提？<br>
      　　答曰：各各有无上，舍利弗疑故，问何等道无上，答大乘无上。<br>
      　　复次，须菩提以毕竟空智慧，破著三乘心，佛赞善哉！须菩提言：菩萨闻是，心不没、不怖，则能成就阿耨多罗三藐三菩提。舍利弗问：三乘菩提无定相，今言成就菩提，成何等菩提？佛言：成就佛阿耨多罗三藐三菩提。若入毕竟空门，一切法尽一相；若出毕竟空，三乘则有异。今佛分别诸法故，说有上、中、下乘，不为毕竟空故说。</p>
      <p>　　【经】须菩提白佛言：“世尊，若菩萨摩诃萨，欲成就阿耨多罗三藐三菩提，应云何行？”<br>
      　　佛言：“应起等心，于一切众生亦等心与语，无有偏党；于一切众生中起大慈心，亦以大慈心与语；于一切众生中下意，亦以下意与语；于一切众生中应生安隐心，亦以安隐心与语；于一切众生中应生无碍心，亦以无碍心与语；于一切众生中应生无恼心，亦以无恼心与语；于一切众生中应生爱敬心，如父、如母，如兄、如弟，如姊、如妹，如儿子、亲族、知识，亦以爱敬心与语。是菩萨摩诃萨，应自不杀生，亦教人不杀生，赞不杀生法，欢喜赞叹诸不杀者；乃至自行不邪见，亦教他人不行邪见，赞不邪见法，欢喜赞叹不邪见者。如是，须菩提，菩萨摩诃萨欲成就阿耨多罗三藐三菩提，当如是行！<br>
      　　“复次，须菩提，菩萨摩诃萨欲成就阿耨多罗三藐三菩提，应自行初禅，亦教他人行初禅，赞叹行初禅法，欢喜赞叹行初禅者；二禅、三禅、四禅，亦如是。<br>
      　　“复次，须菩提，菩萨摩诃萨欲成就阿耨多罗三藐三菩提，应自行慈心，亦教人行慈心，赞叹行慈心法，欢喜赞叹行慈心者；悲、喜、舍心，亦如是。自行虚空处，亦教人行虚空处，赞叹行虚空处法，欢喜赞叹行虚空处者；识处、无所有处、非有想非无想处，亦如是。自具足檀波罗蜜，亦教人具足檀，赞叹具足檀法，欢喜赞叹具足檀波罗蜜者；尸罗、羼提、毗梨耶、禅、般若波罗蜜，亦如是。<br>
      　　“复次，菩萨摩诃萨欲成就阿耨多罗三藐三菩提，自行内空，亦教人行内空，赞叹行内空法，欢喜赞叹行内空者；乃至无法有法空，亦如是。自行四念处，亦教人行四念处，赞叹行四念处法，欢喜赞叹行四念处者；乃至八圣道分，亦如是。自修空三昧、无相、无作三昧，亦教人修空、无相、无作三昧，赞叹修空、无相、无作三昧法，欢喜赞叹修空、无相、无作三昧者。自行八背舍，亦教人行八背舍，赞叹行八背舍法，欢喜赞叹行八背舍者。自行九次第定，亦教人行九次第定，赞叹行九次第定法，欢喜赞叹行九次第定者。自具足佛十力，亦教人具足佛十力，赞叹具足佛十力法，欢喜赞叹具足佛十力者。自行四无所畏、四无碍智、十八不共法，大慈大悲，亦教人行四无所畏，乃至大慈大悲，赞叹行四无所畏，乃至大慈大悲法，欢喜赞叹行四无所畏，乃至大慈大悲者。自逆顺观十二因缘，亦教人逆顺观十二因缘，赞叹逆顺观十二因缘法，欢喜赞叹逆顺观十二因缘者。须菩提，菩萨摩诃萨欲成就阿耨多罗三藐三菩提，应如是行！<br>
      　　“复次，须菩提，菩萨摩诃萨欲成就阿耨多罗三藐三菩提，自应知苦、断集、证灭、修道，亦教人知苦、断集、证灭、修道，赞叹知苦、断集、证灭、修道法，欢喜赞叹知苦、断集、证灭、修道者。自生须陀洹果，证智而不证实际，亦教人著须陀洹果中，赞叹须陀洹果法，欢喜赞叹得须陀洹果者；斯陀含果、阿那含果、阿罗汉果，亦如是。自生辟支佛道，证知而不证辟支佛道，亦教人著辟支佛道中，赞叹辟支佛道法，欢喜赞叹得辟支佛道者。自入菩萨位，亦教人入菩萨位，赞叹菩萨位法，欢喜赞叹入菩萨位者。自净佛世界、成就众生，亦教人净佛世界、成就众生，赞叹净佛世界、成就众生法，欢喜赞叹净佛世界、成就众生者。自起菩萨神通，亦教人起菩萨神通，赞叹菩萨神通法，欢喜赞叹起菩萨神通者。自生一切种智，亦教人生一切种智，赞叹生一切种智法，欢喜赞叹生一切种智者。自断一切结使习，亦教人断一切结使习，赞叹断一切结使习法，欢喜赞叹断一切结使习者。须菩提，菩萨摩诃萨欲成就阿耨多罗三藐三菩提，菩萨应如是行！<br>
      　　“复次，须菩提，菩萨摩诃萨欲成就阿耨多罗三藐三菩提，自取寿命成就，亦教人取寿命成就，赞叹取寿命成就法，欢喜赞叹取寿命成就者；自成就法住，亦教人成就法住法，赞叹成就法住法，欢喜赞叹成就法住者。须菩提，菩萨摩诃萨欲成就阿耨多罗三藐三菩提，应如是行，亦应如是学般若波罗蜜方便力！是菩萨如是学、如是行时，当得无碍色，得无碍受、想、行、识，乃至得无碍法住。何以故？是菩萨摩诃萨从本已来，不受色，不受受、想、行、识，乃至不受一切种智。何以故？色不受者为非色，乃至一切种智不受者为非一切种智。”<br>
      　　说是菩萨行品时，二千菩萨得无生法忍。<br>
      　　【论】释曰：须菩提问菩萨欲成无上道者，云何应行？佛答：应起等心，于一切众生无有偏党。五众和合，假名众生，如车、如林。一切众生者，尽举十方六道，无有遗余。一切众生法，各行三分：怨、亲、中人。佛今教菩萨等心，一切众生皆有亲爱想，莫生怨心，莫生中人心。<br>
      　　复次，众生有二种，爱及憎。佛言：于一切众生，离是二心，莫生憎、爱。爱者贪欲，烦恼心不应行，当行慈爱心。世间法，爱念妻子、牛马等；憎恶怨贼等。菩萨转此世间法，但行慈爱心于一切众生。<br>
      　　复次，等心者，菩萨生法喜，于一切众生，欲令皆至佛道。菩萨自舍憎、爱心，亦舍众生憎、爱心加己。世间有三种人：恶、大恶、恶中恶，善、大善、善中善。恶者，如人以恶事加己，还报之以恶事。诸佛法于一切众生平等心，不应起恶念，何况起身行、口行？大恶者，如无人侵己，而以恶加人。恶中恶者，如人以好心供给慈念，而反以恶心毁害，如是等恶，名恶中恶。善者，如人以好事于己，还以善报。大善者，如人于己无善，而以善事利益。善中善者，如人以恶害于己，而以善事乃至身命供养，是名善中善。菩萨舍是三恶，过是二种善，行第六心于一切众生。<br>
      　　问曰：是菩萨未得法身，云何能行是心？<br>
      　　答曰：是菩萨求无上道，应行无上法，受如是难为苦行，乃成无上道；譬如贾客，于险道中备受诸苦，乃得大利。<br>
      　　复次，是菩萨闻佛法正体，所谓毕竟空，无我、无我所，无一定实法，所见、所闻、所知，皆是虚诳，如幻、如梦；深信是法故，能以身命供养怨贼。<br>
      　　复次，菩萨知此身，从罪业烦恼颠倒因缘生；所见、所闻，皆是虚诳罪垢之本。若有人来欲加害于我，我宜欢喜受之，以此弊身而得无上道利，何为不与？<br>
      　　复次，菩萨发心，深爱众生，欲利益故，自以己身供养怨贼，欲令众生效己所行。以有众生，说法教者不必肯受故，以身教令其信受。<br>
      　　复次，多有人发意求无上道而身行不称，亦以是故，菩萨以身教之，令坚心行此难事。欲求无上道，当行善中善法，为此难事，尔乃可得。如是等无量因缘，自以身命供养怨贼。<br>
      　　问曰：等心、慈心，有何异？<br>
      　　答曰：等心者，是四无量心；慈心者，是一无量。有人言：“初舍怨亲是等心，后加愍念是慈心。”<br>
      　　复次，有人言：“等心者，观众生如如、实际、法性，是法皆无为，无量故等；爱念众生，是名慈心。”所以不说悲心，有悲心或忧念众生，积集此心，心则退没。或有众生不受菩萨悲念，言：汝何以不自忧其身而念他人？慈心无如是事，易摄众生故，但说慈心。<br>
      　　问曰：若众生有三种，上、中、下，菩萨福德智慧积集故，应是大人，云何言于一切众生中起下意？<br>
      　　答曰：菩萨作是念：一切法无常，一切众生上、中、下，皆归磨灭，是中何者是大？何者是小？人以世法故有大小。<br>
      　　复次，大小不定，此国以为大，余国以为小；于此为大，于彼为小；如今世卑贱，后世为天王。如是业因缘，在世间轮转，贵贱大小无定；如水火贵贱随时，用舍无定。<br>
      　　复次，菩萨虽有功德，知是功德毕竟空，如幻、如梦，不著此功德，不有是大小。<br>
      　　复次，一切众生中，有佛道因缘者，唯佛能知。菩萨作是念：若我小众生形貌才能，以此事轻者，则为轻未来佛，若轻佛则为永了。<br>
      　　复次，菩萨作是念：我誓度一切众生，若众生无所得，我则孤负众生。譬如主人请客，则应敬客而自卑；若无所供设，是则负愧于客。<br>
      　　复次，以自大心故，则喜生瞋恚，憍慢是瞋之本，瞋是一切重罪之根。若菩萨于众生起下心，众生若骂、若打，则无恚恨。譬如大家打奴，奴不敢瞋恨。若菩萨自高，下意众生者，众生侵害，忿然生怒，如奴打大家，则起瞋怒。下意有如是等种种利益故，菩萨应当行。<br>
      　　安隐心者，与今世、后世、究竟乐，非如父母、知识与现世乐。菩萨若以等心、慈心、下心利益众生时，若有不知恩人来恼菩萨，不信所行，谓为欺诳，为求名故，无有实事；又为魔所使，来恼菩萨，恶中之恶，不识恩分；菩萨等心，于此通达无碍，得是无碍心已，众生虽有大罪大过，但欲利益，不生恼心。慈心、安隐，无碍、不恼心。譬如孝子爱敬父母，如兄、如弟，如姊妹、儿女，无淫欲心而生爱敬慈念。世人但能爱敬所亲，菩萨普及一切。得是柔软清净好心，名众生忍，是法忍初门。次行十善道，十善道有佛无佛，世间常有是善法教。菩萨先以四十种行，行是十善道。何以故？是菩萨深念善法，心慈众生故。离欲凡夫法有十二事，亦以四十八种行。六波罗蜜乃至法住，是客法，有佛说则有菩萨行。上来旧法、客法，本末具足，今世得善法，智慧无碍，舍身得法身无碍，随意至十方教化众生，于十方佛前修集善法。<br>
      　　闻是法时，二千菩萨得无生法忍者，是品说如微妙深法，亦说有行，善门、智门，二行具足。但说如法，所利少；若说有法，所利亦少；今说有无二法具足故，得无生忍。譬如二轮具足故，能有所至。此中善说二谛故，二千菩萨得无生法忍。</p>
<div class="jwbt-box"><div class="jwbt"><a name=j1163-04-35><a href="1163-04.htm#MENU-top">大智度论卷第七十三</div></a></a>
<div class="jwbtbm"><a name=j1163-04-36><a href="1163-04.htm#MENU-top">释阿毗跋致品第五十五</div></div></a></a>
<p>　　【经】须菩提白佛言：“世尊，以何等行、何等类、何等相貌，知是阿鞞跋致菩萨摩诃萨？”<br>
      　　佛告须菩提：“若菩萨摩诃萨，能知凡夫地、声闻地、辟支佛地、佛地；是诸地，如相中无二无别，亦不念，亦不分别。入是如中，闻是事，直过无疑。何以故？是如中无一无二相故。是菩萨摩诃萨，亦不作无益语，但说利益相应语，不视他人长短。须菩提，以是行类相貌，知是阿鞞跋致菩萨摩诃萨。”<br>
      　　须菩提言：“世尊，复以何行类相貌，知是阿鞞跋致菩萨摩诃萨？”<br>
      　　佛告须菩提：“若一切法，无行、无类、无相貌，当知是名阿鞞跋致菩萨摩诃萨。”<br>
      　　须菩提白佛言：“世尊，若一切法无行、无类、无相貌，菩萨于何等法转，名不转？”<br>
      　　佛言：“若菩萨摩诃萨色中转，受、想、行、识中转，是名菩萨不转。<br>
      　　“复次，须菩提，菩萨摩诃萨，檀波罗蜜中转，乃至般若波罗蜜中转，内空中乃至无法有法空中转，四念处中乃至十八不共法中转，声闻、辟支佛地中转，乃至阿耨多罗三藐三菩提中转，当知是菩萨摩诃萨不转。何以故？须菩提，色性无，是菩萨何所住？乃至阿耨多罗三藐三菩提性无，是菩萨何所住？<br>
      　　“复次，须菩提，菩萨摩诃萨，不观外道、沙门、婆罗门面类言语，不作是念：‘是诸外道，若沙门、若婆罗门，实知实见。’若说正见，无有是事！<br>
      　　“复次，菩萨不生疑，不著戒取，不堕邪见，亦不求世俗吉事以为清净，不以华香、缨络、幡盖、妓乐，礼拜供养诸天。须菩提，以是行类相貌，当知是名阿鞞跋致菩萨摩诃萨。<br>
      　　“复次，须菩提，阿鞞跋致菩萨摩诃萨，常不生下贱家，乃至不生八难之处，常不受女人身。须菩提，以是行类相貌，当知是名阿鞞跋致菩萨摩诃萨。<br>
      　　“复次，须菩提，菩萨摩诃萨常行十善道，自不杀生，不教人杀生，赞叹不杀生法，欢喜赞叹不杀生者；乃至自不邪见，不教人邪见，亦不赞叹邪见法，不欢喜赞叹行邪见者。须菩提，以是行类相貌，当知是名阿鞞跋致菩萨摩诃萨。<br>
      　　“复次，须菩提，菩萨摩诃萨，乃至梦中亦不行十不善道，以是行类相貌，当知是名阿鞞跋致菩萨摩诃萨。<br>
      　　“复次，须菩提，菩萨摩诃萨为利益一切众生故，行檀波罗蜜；乃至为利益一切众生故，行般若波罗蜜。须菩提，以是行类相貌，当知是名阿鞞跋致菩萨摩诃萨。<br>
      　　“复次，须菩提，菩萨摩诃萨所有诸法，受持、读诵、说、正忆念，所谓修妒路乃至优波提舍。是菩萨法施时，作是念：‘是法施因缘故，满一切众生愿。以是法施功德，与一切众生共之，回向阿耨多罗三藐三菩提。’须菩提，以是行类相貌，当知是名阿鞞跋致菩萨摩诃萨。<br>
      　　“复次，须菩提，菩萨摩诃萨，于甚深法中，不疑、不悔。”<br>
      　　须菩提言：“世尊，菩萨于甚深法中，何因缘故不疑、不悔？”<br>
      　　佛言：“是阿鞞跋致菩萨，都不见有法可生疑处，若色、受、想、行、识，乃至阿耨多罗三藐三菩提；不见是法可生疑处、悔处。须菩提，以是行类相貌，当知是名阿鞞跋致菩萨摩诃萨。<br>
      　　“复次，须菩提，菩萨摩诃萨，身、口、意业柔软。须菩提，以是行类相貌，当知是名阿鞞跋致菩萨摩诃萨。<br>
      　　“复次，须菩提，菩萨摩诃萨，以慈身、口、意业成就。须菩提，以是行类相貌，当知是名阿鞞跋致菩萨摩诃萨。<br>
      　　“复次，须菩提，菩萨摩诃萨，不与五盖俱：淫欲、瞋恚、睡眠、掉悔、疑。须菩提，以是行类相貌，当知是名阿鞞跋致菩萨摩诃萨。<br>
      　　“复次，须菩提，菩萨摩诃萨一切处无所爱著。须菩提，以是行类相貌，当知是名阿鞞跋致菩萨摩诃萨。<br>
      　　“复次，须菩提，菩萨摩诃萨，出入去来，坐卧行住，常念一心；出入去来，坐卧行住，举足下足，安隐庠序，常念一心，视地而行。须菩提，以是行类相貌，当知是名阿鞞跋致菩萨摩诃萨。<br>
      　　“复次，须菩提，菩萨摩诃萨所著衣服，及诸卧具，人不恶秽，好乐净洁，少于疾病。须菩提，以是行类相貌，当知是名阿鞞跋致菩萨摩诃萨。<br>
      　　“复次，须菩提，常人身中，有八万户虫侵食其身，是阿鞞跋致菩萨摩诃萨身无是虫。何以故？是菩萨功德出过世间；以是故，是菩萨无是户虫。是菩萨功德增益，随其功德，得身清净，得心清净。须菩提，以是行类相貌，当知是名阿鞞跋致菩萨摩诃萨。”<br>
      　　须菩提白佛言：“世尊，云何菩萨摩诃萨得身清净，得心清净？”<br>
      　　佛言：“菩萨摩诃萨，随其所得，增益善根，灭除心曲、心邪。须菩提，是名菩萨摩诃萨身清净、心清净。以是身、心清净故，能过声闻、辟支佛地，入菩萨位中。须菩提，以是行类相貌，当知是名阿鞞跋致菩萨摩诃萨。<br>
      　　“复次，须菩提，菩萨摩诃萨，不贵利养；虽行十二头陀，不贵阿兰若法，乃至不贵但三衣法。须菩提，以是行类相貌，当知是名阿鞞跋致菩萨摩诃萨。<br>
      　　“复次，须菩提，菩萨摩诃萨，常不生悭贪心，不生破戒心、瞋动心、懈怠心、散乱心，不生愚痴心，不生嫉妒心。须菩提，以是行类相貌，当知是名阿鞞跋致菩萨摩诃萨。<br>
      　　“复次，须菩提，菩萨摩诃萨，心住不动，智慧深入，一心听受所从闻法及世间事，皆与般若波罗蜜合。是菩萨摩诃萨，不见产业之事不入法性者；是事一切，皆见与般若波罗蜜合。以是因缘故，须菩提，是名阿鞞跋致菩萨阿鞞跋致相。”　　<br>
      　　【论】问曰：上来处处说阿鞞跋致相，今何以复问？<br>
      　　答曰：上虽处处略说，今欲广说。此中多是阿鞞跋致相故，名阿鞞跋致品。<br>
      　　复次，上来解般若波罗蜜相，次说魔因缘坏般若，今说信受般若波罗蜜者是阿鞞跋致，欲说其相貌，故须菩提问。<br>
      　　复次，菩萨初发心来，所行因缘，所得果报，是阿鞞跋致，受记必当作佛。如人受职，已得印信，心无复疑。又如声闻人所行众行，皆为四沙门果。阿鞞跋致是决定安隐地，过凡夫，不入二乘地；虽未成佛道，能为世间作福田。是事微妙难得，故须菩提问其相貌。佛本命须菩提说般若波罗蜜，故须菩提问世尊，阿鞞跋致有何行类相貌。<br>
      　　问曰：是三事有何等异？<br>
      　　答曰：有人言：“是三事皆一义，以此知是阿鞞跋致、非阿鞞跋致。”有人言：“行，名是阿鞞跋致菩萨身口意业异于他人，以此行表阿鞞跋致甚深智慧。类者，分别知诸菩萨，是阿鞞跋致、非阿鞞跋致。相貌者，除行、类，余种种因缘，得知阿鞞跋致相。”佛说义趣，若菩萨能具足五波罗蜜，深入般若波罗蜜，方便力故，不著般若波罗蜜，但观如，所谓诸法实相。菩萨尔时，不以凡夫、二乘地为下贱，不以佛地为高贵，入诸法如故。诸法如中，无有分别二法，但以如入如，更无余事，亦不分别取相。何以故？如平等故。能如是入者，即入诸佛法藏；心不生疑更求诸法决定相。是故经说：须菩提，凡夫地乃至佛地，如相中无二无别。得如是法，名阿鞞跋致行类相貌。<br>
      　　复次，略说是义，菩萨因诸法如，所谓毕竟空，舍一切世间事，亦不住毕竟空。何以故？得诸法毕竟清净实相故。菩萨若闻是无依止法，心无疑悔，不念依止。自上事，是阿鞞跋致正体；自是以下，尽是毕竟空行果。得毕竟空故，心纯熟寂灭相，不说无益语。所说常是法，不是非法；所说皆实，非妄说；所言柔软不粗犷，皆以慈悲心说，不以瞋恚心；所说应时，常得机会，观察人心，随其方俗。今此中略说利益之言：若教佛道，若二乘，若人天道，若今世得非罪乐。常远离口四恶故，于众生中慈悲心大故，又能自摧薄诸烦恼故，是以能种种因缘说诸利益语。<br>
      　　问曰：声闻人直趣涅槃，可不观他人；菩萨视众生如子，常欲教化，云何不观其长短？<br>
      　　答曰：若众生不可伏折，不可化度，如是等莫观。何以故？若以好心教诏，则谓嫉己，如刀刺心；既无所益，更增其罪，是故不观长短。<br>
      　　复次，菩萨应作是念：如诸佛一切智，烦恼习尽，尚不能尽度众生，何况我未得菩萨神通，未得无碍智，云何能普观众生？阿鞞跋致有得神通者；有不得者，得阿鞞跋致已，别修神通道乃得。若先得神通者，不具足故，不能遍观。<br>
      　　问曰：须菩提初问行类相貌，佛何以不即答无行类相貌，今此中方说？<br>
      　　答曰：初问时，众生未著阿鞞跋致相，故佛答或说空相，或说有相；今以众生著阿鞞跋致相，欲从凡夫入阿鞞跋致地，是故佛说一切无行、无类、无相貌。<br>
      　　须菩提以更问：若诸法尽空者，何以言于何法转，名不转法？应当从凡夫地转，于佛地不转？佛答：若菩萨能观色等诸法空无所有，转诸著心，故于佛道中不转。色等法和合因缘生，菩萨知是有为过罪故，不应此中住。诸法空故，能转著心，转著心故名不转。复次，阿鞞跋致菩萨入正位故，心决定不疑。一切外道中有实智，若有实智，不名外道！如是名阿鞞跋致相。<br>
      　　问曰：今说不生疑，后说深法不疑，是二不疑，有何差别？<br>
      　　答曰：今不疑者，四谛中如须陀洹所断；后不疑者，于佛所知深法中不疑。是菩萨福德智慧力故，虽不作须陀洹，未作佛，而能无此二疑。戒取，名外道戒；行此外道戒，不得涅槃。余四见，皆名邪见。深信业因缘果报故，不求吉事，不以华香等供养天。求道破憍慢根本故，常不生下贱家。不障他功德，常行劝助故，不生八难处。折薄淫欲，远离谄媚心故，不受女人身。<br>
      　　复次，余人虽行十善道，或一或二或三，不能具足四种；是菩萨大悲心，深爱善法故，具足行四种。常修集十善道故，乃至梦中不行十不善道。余人所修福德，但自为身；小菩萨虽为众生，亦自为己；阿鞞跋致诸所作福，皆为众生，不为其身。若福德可以与人，则尽与众生，更自修习，但不可得与；故菩萨以十二部经教化众生，亦但为众生，不自为己。<br>
      　　复次，菩萨信等五根利故，虽未作佛，于诸法能信。佛此中更说空因缘：菩萨不见色等法故，无生疑处。<br>
      　　复次，是菩萨常行慈悲心故，意业柔软；意业柔软故，身、口慈业成就。<br>
      　　问曰：慈悲心外道亦有，云何说是阿鞞跋致相？<br>
      　　答曰：外道虽有而不深，不能遍念众生，亦不常有，非诸法实相和合故，菩萨不尔。<br>
      　　复次，是菩萨诃五欲，除五盖，入五支，初禅不与五盖俱。五盖覆心，能耗减智慧，破佛道，开魔路故。是菩萨知一切有为作法，虚妄不实，如幻、如梦；无为法空无所有，寂灭相，是故于一切处无所爱著。于众生中，乃至佛亦不著；于法中，乃至涅槃亦不著。瞋，粗罪，小菩萨已断，故不说；爱，深微难断故，今说。<br>
      　　复次，是菩萨深入禅定故，守护一切众生；守护一切众生故，常一心念，不恼众生。不破戒故，出入来去等安详一心。举足下足，视地而行者，为护众生，为避乱心故。<br>
      　　复次，是菩萨久修集无量无边善法，身中无八万户虫；亦少病痛故，衣服卧具等常净洁无污。得诸法实相等善根力故，身中无八万户虫。心清净故，身、口等亦清净；离虚诳邪曲等下贱烦恼，故心清净。二事清净故，虽行世间，离诸逼迫苦恼；心不厌没故，出过声闻、辟支佛地。是菩萨贵佛道故，不贵利养；虽行头陀，不贵是法，以是法是究竟道因缘少分，非究竟道，是名阿鞞跋致菩萨行类相貌。<br>
      　　问曰：是菩萨未得佛道，未断诸烦恼，云何常不生悭贪等诸恶心？<br>
      　　答曰：阿鞞跋致菩萨，得无生法忍时，断诸烦恼但未断习。若不断者，云何常能不生诸悭贪等障道心？如经说：须陀洹乃至阿罗汉，即是菩萨无生法忍。<br>
      　　复次，有人言：“菩萨行六波罗蜜，深修集诸功德故，诸烦恼折薄，心中不生故，是名常不生。”<br>
      　　复次，是菩萨无量世行禅波罗蜜故，心住不动；积习般若故，深入智慧。是菩萨知法味微妙故，从他闻法，一心听受；乐法情深故，所闻若三乘法，若外道及世间法，自心妙故，皆与般若和合，不破法相。譬如壮夫无病，所食之物，无不消化；又如佛得最上味相，虽复苦辛不美之食，在佛口中皆是上味；又如煮石蜜欲熟时，种种物内中，皆成石蜜，妙味力盛故。菩萨亦如是，般若波罗蜜力盛故，种种诸法，能令皆与般若合为一味，无诸过罪。<br>
      　　复次，世间事者，菩萨所起身、口诸业，皆为怜愍度众生故；此怜愍心，皆入般若波罗蜜初门。又复世间诸事因缘，乃至坐起行步、饮食言语，常念安隐众生。是来去等法，皆入法性，如破来去中说。产业之事，亦如是。是名阿鞞跋致相。</p>
      <p>　　【经】“复次，须菩提，若恶魔于阿鞞跋致菩萨前化作八大地狱，一一地狱中，有千万亿菩萨皆被烧煮，受诸辛酸苦毒。语菩萨言：‘是诸菩萨皆是阿鞞跋致，佛所授记，堕大地狱中。汝若为佛授阿鞞跋致记者，当入是大地狱中。佛为授汝地狱记，汝不如还舍菩萨心，可得不堕地狱，得生天上。’须菩提，若是菩萨见是事，闻是事，心不动、不疑、不惊，作是念：‘阿鞞跋致菩萨，若堕地狱、畜生、饿鬼中，终无是处！’须菩提，以是行类相貌，当知是名阿鞞跋致菩萨摩诃萨。<br>
      　　“复次，须菩提，恶魔化作比丘被服，来至菩萨所，语菩萨言：‘汝先闻应如是净修六波罗蜜，乃至应如是净修得阿耨多罗三藐三菩提，是事汝疾悔舍！汝先于过去、未来、现在诸佛所，从初发心乃至法住，于其中间所作善根，随喜回向阿耨多罗三藐三菩提，是事汝亦疾放舍！若汝疾舍，我当语汝真佛法；汝先所闻，皆非佛法，非佛教，皆是文饰合集作耳！我所说是真佛法。’若是菩萨闻作是说，心惊、疑、悔，当知是菩萨，未得诸佛授记，未定住阿鞞跋致性中。若是菩萨心不动、不惊、不疑、不悔，随顺依止无作无生法，不信他语，不随他行；行六波罗蜜时，不随他语；乃至行阿耨多罗三藐三菩提时，亦不随他语。须菩提，譬如漏尽阿罗汉，不信他语，不随他行；现见诸法实相，恶魔不能转。如是，须菩提，阿鞞跋致菩萨摩诃萨亦如是，求声闻道、辟支佛道人，不能破坏，不能折伏其心。须菩提，是菩萨摩诃萨必定住阿鞞跋致地中，不随他语；乃至佛语不直信取，何况求声闻、辟支佛人，及恶魔、外道梵志语？终无是处！何以故？是菩萨不见有法可随信者，所谓色，若受、想、行、识，若色如，乃至识如；乃至不见阿耨多罗三藐三菩提，何况阿耨多罗三藐三菩提如？须菩提，以是行类相貌，当知是名阿鞞跋致菩萨摩诃萨。”<br>
      　　“复次，须菩提，魔作比丘身来到菩萨所，语菩萨言：‘汝所行者，是生死法，非萨婆若道，汝今身取苦尽证！’是时恶魔为菩萨用世间行说似道法，此似道法是三界系：观不净，所谓骨相；若初禅乃至非有想非无想。语善男子：‘用是道，用是行，当得须陀洹果，乃至当得阿罗汉果。汝行是道，今世苦尽；汝用受生死中种种苦恼为？今是四大身，尚不用受，何况当更受未来身？’须菩提，若是菩萨摩诃萨心不惊、不疑、不悔，作是念：‘是比丘益我不少，为我说似道法；行是似道法，不得至须陀洹果证，不得至阿罗汉、辟支佛道证，何况得至阿耨多罗三藐三菩提？’是菩萨摩诃萨益复欢喜，作是念：‘是比丘益我不少，为我说障道法。我知是障道法，不障学三乘道。’是时恶魔知菩萨欢喜，作是言：‘善男子，汝欲见是菩萨摩诃萨供养如恒河沙等诸佛，衣被、饮食、卧具、医药、资生所须？亦于如恒河沙等诸佛所，行檀波罗蜜、尸罗波罗蜜、羼提波罗蜜、毗梨耶波罗蜜、禅波罗蜜、般若波罗蜜？亦亲近如恒河沙等诸佛，咨问菩萨摩诃萨道：世尊，菩萨摩诃萨，云何住菩萨摩诃萨乘？云何行檀波罗蜜、尸罗波罗蜜、羼提波罗蜜、毗梨耶波罗蜜、禅波罗蜜、般若波罗蜜，四念处乃至大慈大悲？是菩萨摩诃萨如佛所教，如是住，如是行，如是修；是菩萨摩诃萨如是教，如是学，尚不得阿耨多罗三藐三菩提，不得萨婆若，何况汝当得阿耨多罗三藐三菩提？’若菩萨摩诃萨闻是事，心不异、不惊，益复欢喜，作是念：‘是比丘，益我不少，为我说障道法。是障道法，不得须陀洹道，乃至不得阿罗汉、辟支佛道，何况得阿耨多罗三藐三菩提？’是时恶魔知是菩萨心不没、不惊，即于是处化作多比丘，语菩萨言：‘此皆是发意求佛道菩萨，今皆住阿罗汉地，是辈尚不得阿耨多罗三藐三菩提，汝云何能得？’若菩萨摩诃萨即作是念：‘此是恶魔说相似道法。菩萨摩诃萨行般若波罗蜜，不应转阿耨多罗三藐三菩提心，亦不应堕声闻、辟支佛道中。’复作是念：‘行檀波罗蜜、尸罗波罗蜜、羼提波罗蜜、毗梨耶波罗蜜、禅波罗蜜、般若波罗蜜，乃至一切种智，不得阿耨多罗三藐三菩提，无有是处！’须菩提，以是行类相貌，当知是名阿鞞跋致菩萨摩诃萨。<br>
      　　“复次，须菩提，若菩萨摩诃萨作是念：‘若菩萨能如佛所说，不远离般若波罗蜜心，乃至一切种智，是菩萨终不退阿耨多罗三藐三菩提；若菩萨觉知魔事，亦不失阿耨多罗三藐三菩提。’以是行类相貌，当知阿鞞跋致菩萨摩诃萨相。”<br>
      　　须菩提白佛言：“世尊，于何法转，名为不转？”<br>
      　　佛言：“于色相转，于受、想、行、识相转；于十二入相、十八界相，淫欲、瞋恚、愚痴相，邪见相，四念处相，乃至声闻、辟支佛相，乃至佛相转。以是故，名为不退转菩萨摩诃萨相。何以故？是阿鞞跋致菩萨摩诃萨以是自相空法，入菩萨位，得无生法忍；乃至少许法不可得，不可得故不作，不作故不生，是名无生法忍。菩萨摩诃萨，以是行类相貌，当知是阿鞞跋致菩萨摩诃萨。”<br>
      　　【论】释曰：魔了了知是菩萨是阿鞞跋致者，不复沮坏；若未了了知者，则种种因缘，验试破坏。或作八大地狱，化作无数菩萨在中烧煮，语菩萨言：此皆是阿鞞跋致，诸佛授记者；汝若受记，为受地狱记。<br>
      　　问曰：恶魔何因缘故，言行善者受地狱记？<br>
      　　答曰：恶魔以是菩萨欲代一切众生受苦故，言受地狱记；汝若行福德生天者，则自为身，无豫众生事。若菩萨闻是事，心动、疑悔，若信受魔语，当知是未受阿鞞跋致记。若菩萨闻是事，不疑、不动、不惊，作是念：阿鞞跋致，得诸法实相故，不著一切法；不著一切法故，乃至不生小罪，何况三恶道罪？如火中有水，水中生火，无有是处！<br>
      　　复有魔作比丘被服来语菩萨：汝先从小师闻修六波罗蜜法，皆是虚妄，所集随喜心功德，亦是虚诳。汝先所闻，皆是虚诳，文饰不真，非是佛口所说；今我为汝说者，真是佛法，汝疾舍之！若菩萨闻是心动、瞋、疑，当知诸佛未与授记；譬如伪金，火烧磨打，若黑、若赤、若白，乃知非真。若菩萨闻是不瞋、不疑，随无生无灭、无起无作法，行于六波罗蜜相中，自知不随于他语，当知是真阿鞞跋致。譬如阿罗汉漏尽故，诸魔事来不能破；阿鞞跋致菩萨亦如是，无能降伏者。自现前知诸法实相故，乃至魔作佛身来，所说异于法相者，亦不信受；譬如狗著师子皮，诸兽见之虽怖，闻声则知是狗，何况变作余身等！此中佛自说因缘：是菩萨见色等法空故，谁当随他语？<br>
      　　复次，恶魔来作比丘身，语菩萨言：是六波罗蜜皆是生死道：布施等福德因缘故，欲界中受福乐；禅波罗蜜因缘故，色界中受乐；是般若波罗蜜无定相故，名虚诳法，回转五道中，不能自出是生死道。人诳汝言，是一切种智道；我今实语，汝取涅槃，今世尽苦！是菩萨若默然，魔即为说似道法：若观三十六种不净，若观骨人，若出入息，因是道得四禅、四无色定；汝因是禅定，可得须陀洹乃至阿罗汉。汝今此身是罪因缘所生，佛说弹指顷不赞更受身，何况久住生死中！阿鞞跋致菩萨闻是事，心喜作是念：是比丘大益我，为我说似道法；我得是似道法，即知真道；如行路人，知邪径则知正道，障道亦如是。阿鞞跋致是大人，贵重故，不与是比丘诤语。魔见菩萨默然欢喜，言是人信受我语，语菩萨言：善男子，有无量菩萨供养如恒河沙等诸佛，咨问奉行六波罗蜜及菩萨道法，面受佛教，尽受行诸菩萨行，尚不得无上道，今皆作阿罗汉，汝欲见不？菩萨闻是事已，默然。魔于是处，即化作无数阿罗汉比丘，语菩萨言：是诸比丘皆久行无上道，今皆取阿罗汉，汝今云何独欲作佛？阿鞞跋致即复欢喜：是比丘为我说似道、障道法。是菩萨实行六波罗蜜诸功德，定不退堕二乘；如佛所说，心常不离六波罗蜜等诸功德，不得无上道，无有是处！菩萨若知是魔事，则大得利益而无所失。以是故，菩萨心不动转，是名阿鞞跋致相。<br>
      　　尔时，须菩提白佛言：世尊，于何法转，名为不转？佛言：于色相等法中转还。上略说，今当广说。若菩萨于色等相皆能转，是名行一切法性空，得无生法忍，入菩萨位。无生忍者，乃至微细法不可得，何况大！是名无生。得是无生法，不作不起诸业行，是名得无生法忍。得无生法忍菩萨，是名阿鞞跋致。如是等无量行类相貌，是阿鞞跋致相。</p>
<div class="jwbt-box"><div class="jwbtbm"><a name=j1163-04-37><a href="1163-04.htm#MENU-top">释转不退轮品第五十六之上（经作转不转品）</div></div></a></a>
<p>　　【经】“复次，须菩提，恶魔到菩萨所，坏其心，作是言：‘萨婆若与虚空等，无所有相；诸法亦与虚空等，空无所有相。是虚空等诸法，空无所有相中，无有得阿耨多罗三藐三菩提者，亦无有不得者。是诸法皆如虚空无所有相，汝唐受勤苦！汝所闻阿耨多罗三藐三菩提皆是魔事，非佛所说。汝当放舍是愿，汝莫长夜受是不安隐、忧苦、堕恶道！’是诸善男子、善女人闻是诃时，应如是念：‘是恶魔事，坏我阿耨多罗三藐三菩提心。诸法虽如虚空，无所有、自相空，而众生不知、不见、不解；我亦以是如虚空等无所有、自相空，大誓庄严，得一切种智，为众生说此法，令得解脱，得须陀洹果、斯陀含果、阿那含果、阿罗汉果、辟支佛道、阿耨多罗三藐三菩提。’须菩提，菩萨摩诃萨从初发意已来，闻如是法，应坚固其心，不动不转。菩萨摩诃萨以是坚固心、不动不转心行六波罗蜜，当入菩萨位。”<br>
      　　须菩提白佛言：“世尊，不转故名阿鞞跋致，转故亦名阿鞞跋致？”<br>
      　　佛言：“不转故名阿鞞跋致，转故亦名阿鞞跋致。”<br>
      　　须菩提白佛言：“世尊，云何不转故名阿鞞跋致，转故亦名阿鞞跋致？”<br>
      　　佛告须菩提：“若菩萨摩诃萨于声闻地、辟支佛地不转，是故名不转。若菩萨摩诃萨，于声闻地、辟支佛地转，是故亦名不转。须菩提，以是行类相貌，当知是名阿鞞跋致菩萨摩诃萨相。以是行类相貌故，恶魔不能坏其意，令离阿耨多罗三藐三菩提。<br>
      　　“复次，须菩提，阿鞞跋致菩萨摩诃萨，若欲入初禅，第二、第三、第四禅，乃至灭受想定禅，即得入。<br>
      　　“复次，须菩提，阿鞞跋致菩萨摩诃萨，若欲修四念处，乃至八圣道分；空、无相、无作三昧；乃至五神通，即能修。是菩萨虽修四念处乃至五神通，是人不受四念处果；虽修诸禅，不受诸禅果，乃至不受灭受想定禅果：不证须陀洹果，乃至不证辟支佛道。是菩萨故为众生受身，随其所应而利益之。须菩提，以是行类相貌，当知是名阿鞞跋致菩萨摩诃萨。<br>
      　　“复次，须菩提，是阿鞞跋致菩萨摩诃萨，常忆念阿耨多罗三藐三菩提，终不离萨婆若心故，不贵色，不贵相；不贵声闻、辟支佛；不贵檀波罗蜜、尸罗波罗蜜、羼提波罗蜜、毗梨耶波罗蜜、禅波罗蜜、般若波罗蜜；不贵四禅、四无量心、四无色定，不贵五神通；不贵四念处乃至八圣道分；不贵佛十力乃至十八不共法；不贵净佛世界，不贵成就众生；不贵见佛，不贵种善根。何以故？一切法自相空，不见可贵法，能生贵心者。何以故？是一切法与虚空等，无所有，自相空。须菩提，是阿鞞跋致菩萨摩诃萨成就是心，于四种身仪中，出入、来去、坐卧、行住，一心不乱。须菩提，以是行类相貌，当知是阿鞞跋致菩萨摩诃萨。<br>
      　　“复次，须菩提，阿鞞跋致菩萨摩诃萨，若在居家，以方便力，为利益众生故，受五欲。布施众生，须食与食，须饮与饮，衣服、卧具乃至资生所须，尽给与之。是菩萨自行檀波罗蜜，教人行檀，赞叹行檀法，欢喜赞叹行檀波罗蜜者；尸罗波罗蜜乃至般若波罗蜜，亦如是。须菩提，阿鞞跋致菩萨摩诃萨在家时，能以满阎浮提珍宝施与众生，乃至三千大千世界满中珍宝给施众生；亦不自为常修梵行，不陵易虏掠他人，令其忧恼。须菩提，以是行类相貌，当知是名阿鞞跋致菩萨摩诃萨。<br>
      　　“复次，须菩提，阿鞞跋致，是菩萨摩诃萨执金刚神王常随逐，作是愿：‘是菩萨摩诃萨当得阿耨多罗三藐三菩提，我常随逐。’乃至五性执金刚神常随守护。以是故，若天、若魔、若梵、若余世间大力者，不能破坏是菩萨摩诃萨萨婆若心，乃至得阿耨多罗三藐三菩提。须菩提，是名菩萨摩诃萨阿鞞跋致相。<br>
      　　“复次，须菩提，菩萨摩诃萨，常具足菩萨五根：信根、精进根、念根、定根、慧根。是名阿鞞跋致相。<br>
      　　“复次，须菩提，阿鞞跋致菩萨摩诃萨，为上人，不为下人。”<br>
      　　须菩提白佛言：“世尊，云何为上人？”<br>
      　　佛告须菩提：“若菩萨摩诃萨一心行阿耨多罗三藐三菩提，心不散乱，是名上人。以是行类相貌，当知是阿鞞跋致相。<br>
      　　“复次，须菩提，阿鞞跋致菩萨，一心常念佛道；不作咒术，合和诸药；不咒鬼神令著男女，问其吉凶、男女、禄相、寿命长短。何以故？须菩提，是菩萨摩诃萨知诸法自相空，不见诸法相故，不行邪命而行净命。须菩提，以是行类相貌，当知是名阿鞞跋致菩萨摩诃萨相。”　　<br>
      　　【论】释曰：复有阿鞞跋致菩萨相，若恶魔作是言：萨婆若与虚空等。萨婆若有种种名字，或说一切智，或说一切种智，或说无上道，或说无量诸佛法，或说菩提，皆是萨婆若名字。此中说萨婆若，当知是阿耨多罗三藐三菩提。一切菩萨皆愿欲得萨婆若，魔来欲坏，作是言：是萨婆若空无所有，但诸师诳汝耳！如虚空无所有，无色无形，不可知，萨婆若亦如是，是故说与虚空等。诸法者，六波罗蜜等趣萨婆若助道法，是法亦空。萨婆若空无所有相，诸法但有名字，无有实事。是中无得萨婆若者，无趣萨婆若，无有助道者，汝唐受辛苦！汝师常教汝离魔事，萨婆若即是魔事。何以故？舍涅槃，取生死故。汝先所闻经，若六波罗蜜义，非是佛法，皆是人造。汝今疾悔，舍是邪心；若不舍，长夜受三恶道苦。阿鞞跋致菩萨闻是事，即觉知魔事，是魔毁訾萨婆若，欲令我远离阿耨多罗三藐三菩提。何以故？一切法虽空无所有，而凡夫众生颠倒覆心故，不知、不见；我亦当以自相空庄严，得一切智，为众生说法。若一切法空，我以实庄严，是不相应；若诸法空，庄严亦空者，是则相称；为众生说法，亦如是。令众生得须陀洹果，须陀洹果有二种：一者、三结断无为法；二者、空、无相、无作三昧相应有为须陀洹果，是二皆空。有为法中，三解脱门故空；无为法中，无生、无住、无灭相故即是空；乃至阿耨多罗三藐三菩提，亦如是。阿鞞跋致菩萨，从初发意已来，闻是法，坚固其心，不动、不转。一切诸烦恼箭不入故，名为坚；一切外道魔民不能转故，名不动；于阿耨多罗三藐三菩提不退故，名不转。是菩萨以如是三种心，行六波罗蜜，入菩萨位。菩萨位义，如先说。是名入菩萨位，入菩萨位者，名阿鞞跋致。<br>
      　　须菩提问，不转故名阿鞞跋致，转故名阿鞞跋致。佛二种答：以二谛故，所谓世谛、第一义谛。若菩萨入菩萨位，转声闻、辟支佛心，直入菩萨位，是名转；不转者，入阿鞞跋致第一义，诸法一相中，所谓无相，尚无一乘定相，何况三乘？则无所转；无所转故，名阿鞞跋致。<br>
      　　复次，阿鞞跋致虽行欲界法度众生，于禅定出入自在；于禅定自在故，若欲教化他人修四念处乃至八圣道分，三解脱门乃至五神通，皆得自在。虽入禅定，其心清净柔软故，不受长寿天福，于欲界教化；虽修四念处道法，亦不证须陀洹果，乃至不证辟支佛道。是菩萨观十方国土，知何处有可利益众生处，故为受身生其国，如是等名阿鞞跋致相。是菩萨一心深念，常不离阿耨多罗三藐三菩提故，但贵阿耨多罗三藐三菩提，不贵余事，所谓诸佛三十二相金色身；不舍本愿度众生故，不贵声闻、辟支佛道。是人贵无所得毕竟空故，不贵是布施，乃至不贵种善根，何况五欲世间利养？何以故？菩萨观一切法自相空，不见实定法可生贵心。<br>
      　　复次，有人有所贪贵故，心动不能自安，若得则欢喜，失则忧戚；菩萨无所贵、无所贪故，至于得失，心清净不动故，身行、口行调和不异故，身四威仪，一心常念，无所违失。<br>
      　　复次，深入禅波罗蜜故，身四威仪无所违失。<br>
      　　问曰：经中说阿鞞跋致菩萨方便力，为利益众生故受五欲，是何等方便？<br>
      　　答曰：譬如以钳取火，虽捉而不烧。五欲如火，能烧人善根。是菩萨思惟：我出家一身，云何能以布施摄众生？众生多须饮食、衣服，须法者少。菩萨为摄众生故，故生富贵家，布施众生，恣其所须，出家、在家众生，能广利益；譬如大地，人民、鸟兽皆蒙利润，是时四种行六波罗蜜。若出家赞布施，或有人言，汝自一身无财，但教人施，则不信受；是故菩萨方便作白衣，以财充满一切而劝行施，人则信受。是菩萨或作转轮圣王，心念施时，则满阎浮提珍宝，如顶生王宫殿中，心生欲宝，则宝至于膝；或作帝释，或作梵王，能雨珍宝满三千世界，供养于佛，充满一切。为摄众生故，而自不受；人受五欲，则心生憍慢，陵易于人。是人常断淫欲故，诸烦恼薄，不生憍慢；不生憍慢故，不陵易众生，是名阿鞞跋致相。<br>
      　　复次，若菩萨得无生法忍，入菩萨位，得受记，即时执金刚神王等法应随逐守护；得佛道时，则现其身，时令人见。此中自说因缘：若人、若非人无能破坏。人破者，若杀、若缚、若论议得胜等。非人破者，与病，令狂，若夺命，若作恶身令其恐怖，若变作佛身说邪道：如是等不能折伏菩萨。<br>
      　　问曰：若为金刚神王所守护者，菩萨自无有力？<br>
      　　答曰：菩萨亦自有力，复以菩萨功德故，能使金刚神所守护；金刚神所守护故，虽未得法身，而功德增益。又使天神见金刚神侍卫故，益加敬畏。具足菩萨根者，如人无眼等五情根，则无异木石；五情力故，能见、能闻。菩萨心中无信等五根，即是凡夫，不入圣数。<br>
      　　问曰：如阿毗昙经说：谁成就五根？不断善根者。今何以言无信等五根，即是凡夫？<br>
      　　答曰：不断善根众生，虽成就五根，而不能发起为用；譬如小儿，虽成就烦恼淫欲等，未能发用，故言无。信等五根亦如是，众生虽有，不发不用，是故不数。信等五根有二种：一者、属声闻、辟支佛，二者、属佛、诸菩萨。属声闻、辟支佛五根，能深信涅槃，能以智慧知世间无常、空，能知涅槃寂灭；菩萨五根，生深慈悲心于怨恶众生，亦能观诸法实相，所谓无生无灭等，虽未得佛，亦能信受佛事。复有以菩萨根故，能见、能闻、能知诸佛神通力，非诸声闻、辟支佛所及。如不可思议解脱经中说：舍利弗、目连、须菩提等，虽在佛左右，以无菩萨根故，不见是大菩萨会，及所有神通力，亦不闻佛说不可思议解脱。是故说若菩萨具足得是信等五根故，名阿鞞跋致。<br>
      　　问曰：余经中说：善人身、口、意业无恶，知恩报恩，能为一切众生故，自舍身乐，安隐众生，有所利益，不求果报，如是等上人相。何以故但说不散乱心行无上道一事，名为上人？<br>
      　　答曰：此中佛自略说：一心不散乱，尽摄诸善法。何以故？贪重佛道故，一切诸烦恼折薄，是故于众生深加慈心，能自以身命给施，何况不知报恩等！常一心念阿耨多罗三藐三菩提，清净持戒故，不行邪命，所谓不作祝术合药。祝术者，能翳身令人不见，能变人为畜兽，如是等种种祝术。合药者，饵食求仙，亦合和诸药疗疾，求财及求名声。祝鬼者，有人欲知未来事，祝鬼令著男女，问其吉凶、生男生女、寿命修短、丰乐胜负等。若有作者，为摄众生，破其憍慢，不为财利名闻。何以故？是人知一切诸法自相空故。不见诸法相，所谓己身、妻子、男女等；不见是相故，不行邪命。</p>
<div class="jwbt-box"><div class="jwbt"><a name=j1163-04-38><a href="1163-04.htm#MENU-top">大智度论卷第七十四</div></a></a>
<div class="jwbtbm"><a name=j1163-04-39><a href="1163-04.htm#MENU-top">释转不退轮品第五十六之下</div></div></a></a>
<p>　　【经】“复次，须菩提，今当更说阿鞞跋致菩萨摩诃萨行类相貌，一心谛听！”<br>
      　　佛告须菩提：“菩萨摩诃萨行般若波罗蜜，常不远离阿耨多罗三藐三菩提心故，不说五众事，不说十二入事，不说十八界事。何以故？常念观五众空相，十二入、十八界空相故。是菩萨摩诃萨不好说官事。何以故？是菩萨诸法空相中住，不见法若贵若贱。不好说贼事。何以故？诸法自相空故，不见若得若失。不好说军事。何以故？诸法自相空故，不见若多若少。不好说斗事。何以故？是菩萨摩诃萨住诸法如中，不见法若憎若爱。不好说妇女事。何以故？住诸法空中，不见好丑故。不好说聚落事。何以故？诸法自相空故，不见法若合若散。不好说城邑事。何以故？住诸法实际中，不见有胜有负。不好说国事。何以故？住实际中，不见法有所属有不属。不好说我事。何以故？法性中住，不见法是我是无我，乃至不见知者、见者。如是等，不说种种世间事，但好说般若波罗蜜，不远离萨婆若心。若行檀波罗蜜时，不为悭贪事；行尸罗波罗蜜时，不为破戒事；行羼提波罗蜜时，不为瞋诤事；行毗梨耶波罗蜜时，不为懈怠事；行禅波罗蜜时，不为散乱事；行般若波罗蜜时，不为愚痴事。是菩萨虽行一切法空，而乐法爱法。是菩萨虽行法性，常赞不坏法，而爱乐善知识，所谓诸佛及菩萨、声闻、辟支佛，诸能教化令乐住阿耨多罗三藐三菩提者。是人常愿欲见诸佛，闻在所处国土中有现在佛，随愿往生；如是心常昼夜行，所谓念佛心。如是，须菩提，阿鞞跋致菩萨摩诃萨，行初禅，乃至非有想非无想处，以方便力故，起欲界心，若众生能行十善道者，及现在有佛处在中生。如是行类相貌，当知是为阿鞞跋致菩萨摩诃萨。<br>
      　　“复次，须菩提，阿鞞跋致菩萨摩诃萨，行般若波罗蜜时，住内空、外空乃至无法有法空，住四念处乃至空、无相、无作解脱门；于自地中了了知，不疑我是阿鞞跋致、非阿鞞跋致。何以故？乃至不见少许法于阿耨多罗三藐三菩提中，若转若不转。须菩提，譬如人得须陀洹果，住须陀洹地中，自了了知，终不疑不悔；阿鞞跋致菩萨摩诃萨亦如是，住阿鞞跋致地中，终不疑。住是地中，净佛世界，成就众生；种种魔事起，即时觉知，亦不随魔事，破坏魔事。须菩提，譬如有人作五逆罪，五逆罪心乃至死时常逐不舍，虽有异心不能障隔。须菩提，阿鞞跋致菩萨摩诃萨亦如是，自住其地，心常不动，一切世间天、人、阿修罗不能动转。何以故？是菩萨摩诃萨出一切世间天、人、阿修罗上，入正法位中，自证地中住；具足诸菩萨神通，能净佛世界，成就众生，从一佛界至一佛界，于十方佛所，植诸善根，亲近咨问诸佛。是菩萨如是住，种种魔事起，觉而不随；以方便力，处魔事著实际中，自证地中，不疑、不悔。何以故？实际中无疑相故，知是实际非一非二。以是因缘故，是人乃至转身终不向声闻、辟支佛地。是菩萨摩诃萨诸法自相空中，不见法若生若灭、若垢若净。须菩提，是菩萨摩诃萨乃至转身亦不疑我当得阿耨多罗三藐三菩提，若不得。何以故？须菩提，诸法自相空，即是阿耨多罗三藐三菩提。须菩提，是菩萨摩诃萨住自证地中，不随他语，无能坏者。何以故？是阿鞞跋致菩萨摩诃萨成就不动智慧故。须菩提，以是行类相貌，当知是阿鞞跋致菩萨摩诃萨。<br>
      　　“复次，须菩提，是菩萨摩诃萨若恶魔作佛身来，语菩萨言：‘汝今于是间取阿罗汉道！汝亦无阿耨多罗三藐三菩提记，汝亦未得无生法忍，汝亦无是阿鞞跋致行类相貌，亦无是相得受阿耨多罗三藐三菩提记。’须菩提，若菩萨摩诃萨闻是语，心不异、不没、不惊、不畏，是菩萨应自知：‘我必从诸佛受阿耨多罗三藐三菩提记。何以故？诸菩萨以是法受记，我亦有是法得受记。’须菩提，若恶魔、若为魔所使，作佛形像来，与菩萨授声闻、辟支佛记。须菩提，是菩萨作是念：‘是恶魔、若为魔所使，作佛形像来。诸佛不应教菩萨远离阿耨多罗三藐三菩提，教住声闻、辟支佛道。’须菩提，以是行类相貌，当知是名阿鞞跋致相。<br>
      　　“复次，须菩提，恶魔复作佛身来到菩萨所，作是言：‘汝所学经书，非佛所说，亦非声闻说，是魔所说。’须菩提，是菩萨摩诃萨当作是知：‘是恶魔、若魔所使，教我远离阿耨多罗三藐三菩提。’须菩提，当知是菩萨已为过去佛所授记，住阿鞞跋致地。何以故？诸菩萨所有阿鞞跋致行类相貌，是菩萨亦有是行类相貌，是名阿鞞跋致菩萨相。<br>
      　　“复次，须菩提，阿鞞跋致菩萨摩诃萨，行般若波罗蜜时，为护持诸法故，不惜身命，何况余物！是菩萨护持法故，作是念：‘我不为护持一佛法，我为护持三世十方诸佛法故。’须菩提，云何菩萨摩诃萨护持佛法故不惜身命？须菩提，如佛说一切诸法真空。是时，有愚痴人破坏不受，作是言：‘是非法、非善、非世尊教！’须菩提，菩萨护持如是法故，不惜身命。菩萨亦应作是念：‘未来世诸佛，我亦在是数中，在中受记，是法亦是我法。’以是故不惜身命。须菩提，菩萨见是利益故，护持是法，不惜身命。须菩提，以是行类相貌，知是阿鞞跋致相。<br>
      　　“复次，须菩提，阿鞞跋致菩萨摩诃萨，闻佛说法，不疑、不悔，闻已受持，终不忘失。何以故？得陀罗尼故。”<br>
      　　须菩提言：“世尊，得何等陀罗尼，闻佛所说诸经而不忘失？”<br>
      　　佛告须菩提：“菩萨得闻持等陀罗尼故，佛说诸经，不忘、不失、不疑、不悔。”<br>
      　　须菩提白佛言：“世尊，但闻佛说法不忘、不失、不疑、不悔；闻声闻、辟支佛说，天龙鬼神、阿修罗、紧那罗、摩睺罗伽说，亦复不忘、不失、不疑、不悔耶？”<br>
      　　佛告须菩提：“所有言说众事，得陀罗尼菩萨，皆不忘、不失、不疑、不悔。须菩提，如是行类相貌成就故，当知是阿鞞跋致菩萨摩诃萨。”<br>
      　　【论】释曰：佛更欲细说阿鞞跋致相故，告须菩提，一心谛听：是菩萨常不离阿耨多罗三藐三菩提，乐行毕竟空故，不喜说分别五众、十二入、十八界决定相。又不喜说国王等事。如余外道，受他供养，无正道故，虚妄染著，心解愁故，说国事，分别过去世诸王力势等乐；阿鞞跋致菩萨不说是事，见一切世间常为无常火烧，众生可愍，我未得佛道，我但应说度众生法，不应说余事。一切法毕竟空故，大小相不可得，贼等事亦如是。毕竟空，即是如、法性、实际。行六波罗蜜，不说六蔽。菩萨虽安住一切法空中，而乐法爱法。何以故？是菩萨不著是一切法空故。又我行次第法，禅定、智慧等，然后得一切法空；此空不可得口说而心著，是故先行次第法。<br>
      　　复次，法性中不分别诸法故，法性非破坏相；是菩萨不著法性，怜愍众生，为种种分别善不善法等，令众生得解。虽为众生如是说，亦常赞叹不坏法，引导众生令入法性中故。<br>
      　　复次，阿鞞跋致菩萨，更无亲善，但以诸佛及大菩萨，诸能赞叹诸实相法者为亲善。是人功德智慧大故，随意所往，若欲至诸佛世界，随意得生。是菩萨虽离欲得诸禅定，以方便力故，为众生生欲界有现在佛处。生欲界者，故为众生留爱慢分，不以此禅定果报生色、无色界；但以禅定柔和其心，不受其报。<br>
      　　复次，是菩萨安住内空等诸空中。安住者，深入通达，心无所著，故不生疑：我是阿鞞跋致、非阿鞞跋致。自心中深入智慧故，是名自地证。又是人不见一切法若转若不转，是故不生疑。疑，名取相有所得。如人夜见树杌，寻复生念，人形亦尔，便生疑心；若取此二相故名疑。菩萨行无相三昧故，于一切法中不取相，则无生疑处。此中佛说譬喻：如须陀洹从无始世来，未得是无漏智慧，三结断故，即自知得无漏法，于四谛中定心不疑，若苦若乐；阿鞞跋致亦如是，从无始世来，未得诸法实相，所谓阿鞞跋致地，得时亦不生疑。诸生疑者，见违失事，不如本所闻故；是菩萨于一切法毕竟空故，不得是不如所闻法，疑无住处故无疑。自知此是究竟道，不可论，不可破。住是地中，教化众生，净佛世界，亦能以方便力故，破种种魔事。是阿鞞跋致法常随逐菩萨，乃至成佛。此中佛说二譬喻：一者、须陀洹，二者、五逆。是二心厚重故不可却：须陀洹心，常不可却；五逆心，罪毕乃除。如人著衰，鬼常随逐；阿鞞跋致心，复过于是。阿鞞跋致心，一切无能动转者，种种苦事逼迫不能动；种种供养利乐因缘，不能令舍实相心及慈悲心。<br>
      　　上来种种说阿鞞跋致相貌，今说其行事，所谓教化众生，净佛世界，从诸佛所新种善根，从一佛咨问诸佛诸深法要，及种种度众生门。十方种种魔事起而不随逐，以方便力，观是魔事；如佛法观诸魔身，如佛无异。所以者何？一切法及实际，同一相，所谓无相故。是人转身亦不向声闻、辟支佛地。何以故？是菩萨初得阿鞞跋致地时，知一切法实相空；转身，心亦不向二地，心不自疑，若得无上道、若不得。是菩萨世世无人能降伏破坏者。佛为验是菩萨故，作譬喻：若魔作佛身来，欲诳试是菩萨，语言：汝可今世取阿罗汉，汝无阿鞞跋致相可得佛道；无生法忍即是一切法，是中云何可得忍？若菩萨闻是，心不退没，是菩萨自知必从诸佛受记。何以故？我有无生法忍，闻是魔事，心不怖畏故。<br>
      　　复次，恶魔知是菩萨欢喜，与授声闻、辟支佛道记者，若今世得阿罗汉，后世得辟支佛；若菩萨不随此变化佛身语，觉知是魔、若魔所使。何以故？身是而言非。如试金钱，弹之声出，则知其真伪。若佛与菩萨授声闻、辟支佛记，终无是处！所以者何？诸佛种种方便，欲令一切人尽入佛道，云何引菩萨与声闻记？<br>
      　　复次，魔复化作佛身，语菩萨言：汝所行经书，尽是魔所说。是菩萨觉知是魔事，当知是菩萨已得受记，安住阿鞞跋致性中。<br>
      　　复次，阿鞞跋致菩萨，深爱乐法故，闻即心染，衣毛皆竖；念佛大悲，则欢喜悲泣；或于甚深法中生大欢喜，当知是阿鞞跋致。譬如大军，退败则怖懅迷闷，卧地似死；亲族见之，欲知活不，以杖鞭之，若瘾疹起者，则知必活。菩萨亦如是，皆是肉身，何以故知必能成佛？若闻说佛法，身中相现，衣毛为竖，颜色相异；余人闻不入心，则无异相，如死人无异。是菩萨深爱法故，能舍身为法。若佛、若佛弟子，于大会种种因缘，说诸法毕竟空；有一狂人，取音声名字相，著是毕竟空，出其过罪：若诸法尽毕竟空，则无佛、无法，无罪福业因缘，亦无修行精进得道果报！如是等出无量过罪。阿鞞跋致菩萨，观察筹量，知说法者有无著心，随佛语怜愍故说；知狂人著语言取相，破是毕竟空。尔时，阿鞞跋致则没命佐助言：是狂人！是邪见人！自没邪见，亦多化众人令堕邪见坏灭佛法。深怀瞋恨故，或自杀，或使弟子杀。尔时，菩萨若死事至，为佐助法故，不以怖畏而坏诸法性。此中佛说因缘，菩萨作是念：未来世佛，我亦在是数中，是法亦是我法；是我法故，不惜身命而守护之。作是思惟：我无量世中，为烦恼邪见故，丧身无数；今为十方三世诸佛法，佐助发起，若有益而死，胜无益而生。如是等为法故，不惜身命。<br>
      　　复次，是菩萨未成佛道，从佛闻甚深法，能尽受，不失信力故能受，闻持陀罗尼力故不失，断疑陀罗尼力故不疑。须菩提问：但闻佛语，能信持不疑，闻余语亦尔？佛言：一切有所说者皆能持，若二乘、天、龙等，所说有道理，能信持不疑；无道理者，持之无疑而不信。<br>
      　　复次，有人言：“信是邪法，不疑不善是善。”有人言：“诸天、龙、二乘所说皆是佛法。以是阿鞞跋致相，闻则能持，无疑、无悔。是菩萨虽未作佛，于诸法实相中都无有疑。”如是等行类相貌，是阿鞞跋致菩萨。<br>
      　　问曰：得何事来，名阿鞞跋致？<br>
      　　答曰：阿毗昙毗婆沙中说：过三阿僧祇劫后，种三十二相因缘，从是已来，名阿鞞跋致。毗尼阿波陀那中说：从见燃灯佛，以五茎华散佛，以发布地，佛为授阿鞞跋致记，飞腾虚空，以偈赞佛，从是已来，名阿鞞跋致。此般若波罗蜜中，若菩萨具足行六波罗蜜，得智慧方便力，不著是毕竟空波罗蜜。观一切法不生不灭，不增不减，不垢不净，不来不去，不一不异，不常不断，非有非无，如是等无量相待二法，因是智慧观，破一切生灭等无常相。先因无常等破常等倒，今亦舍无生无灭等，舍无常观等，于不生不灭亦不著，亦不堕空无所有中；亦知是不生不灭相，不得不著故，亦信用是不生不灭法。三世十方诸佛真智慧中，信力故通达无碍，是名菩萨得无生忍法，入菩萨位，名阿鞞跋致。是菩萨虽从初发心已来名阿鞞跋致；阿鞞跋致相未具足故，不与授记。何以故？外道圣人、诸天、小菩萨等，作此念：佛见是人有何等事而与授记？是人于佛道因缘中未住，云何与授记？是故佛未与授记。是菩萨有二种：一者、生死肉身，二者、法性生身。得无生忍法，断诸烦恼；舍是身后，得法性生身。肉身阿鞞跋致，亦有二种：有于佛前得授记，有不于佛前授记。若佛不在世时，得无生法忍，是不于佛前授记。<br>
      　　问曰：若尔者，有人读诵、说、正忆念，随顺无生法忍义，是人未得禅定，或生疑心，或为著心所牵，如是人比，是何等菩萨？为是阿鞞跋致不？<br>
      　　答曰：是人不名为阿鞞跋致。阿鞞跋致菩萨，于甚深佛法中尚无疑，何况无生忍初法门？是未得阿鞞跋致者，有二种：一者、信少疑多，二者：疑少信多。信少疑多者，于读诵经人小胜；信多疑少者，若得禅定，即时得柔顺忍，未断法爱故，或生著心，或还退没。是人若常修习此柔顺忍，柔顺忍增长故断法爱，得无生忍，入菩萨位。略说阿鞞跋致相义。</p>
<div class="jwbt-box"><div class="jwbtbm"><a name=j1163-04-40><a href="1163-04.htm#MENU-top">释深奥品第五十七之上（经作灯炷深奥品）</div></div></a></a>
<p>　　【经】须菩提白佛言：“世尊，是阿鞞跋致菩萨摩诃萨大功德成就！世尊，是阿鞞跋致菩萨摩诃萨无量功德成就！无边功德成就！”<br>
      　　佛告须菩提：“如是，如是。是阿鞞跋致菩萨摩诃萨大功德成就；是阿鞞跋致菩萨摩诃萨无量、无边功德成就。何以故？是阿鞞跋致菩萨摩诃萨得无量无边智慧，不与一切声闻、辟支佛共故。阿鞞跋致菩萨，住是智慧中，生四无碍智；得是四无碍智故，一切世间天及人无能穷尽。”<br>
      　　须菩提白佛言：“世尊，佛能以如恒河沙等劫，叹说阿鞞跋致菩萨摩诃萨行类相貌。”<br>
      　　须菩提言：“世尊，何等深奥处，阿鞞跋致菩萨摩诃萨住是中，行六波罗蜜时，具足四念处乃至具足一切种智？”<br>
      　　佛赞须菩提言：“善哉！善哉！须菩提，汝为阿鞞跋致菩萨摩诃萨问是深奥处。须菩提，深奥处者，空是其义，无相、无作、无起、无生、无染、离、寂灭、如、法性、实际、涅槃。须菩提，如是等法，是为深奥义。”<br>
      　　须菩提白佛言：“世尊，但空乃至涅槃是深奥，非一切法深奥耶？”<br>
      　　佛言：“一切法亦是深奥义。须菩提，色亦深奥，受、想、行、识亦深奥；眼亦深奥乃至意，色乃至法，眼界乃至意识界，檀波罗蜜乃至般若波罗蜜，四念处乃至阿耨多罗三藐三菩提，亦深奥。”<br>
      　　“世尊，云何色深奥，乃至阿耨多罗三藐三菩提亦深奥？”<br>
      　　佛言：“色如深奥故，色深奥；受、想、行、识如，乃至阿耨多罗三藐三菩提如深奥故，阿耨多罗三藐三菩提深奥。”<br>
      　　“世尊，云何色如深奥，乃至阿耨多罗三藐三菩提如深奥？”<br>
      　　“须菩提，是色如，非是色，非离色；乃至识如，非是识，非离识；乃至阿耨多罗三藐三菩提如，非是阿耨多罗三藐三菩提，非离阿耨多罗三藐三菩提。”<br>
      　　须菩提白佛言：“希有！世尊，微妙方便力故，令阿鞞跋致菩萨离色处涅槃，亦令离受、想、行、识处涅槃；亦令离一切法，若世间、若出世间，若有诤、若无诤，若有漏、若无漏法处涅槃。”<br>
      　　佛言：“如是，如是。须菩提，佛以微妙方便力故，令阿鞞跋致菩萨离色处涅槃，乃至离有漏、无漏法处涅槃。”<br>
      　　“须菩提，若菩萨摩诃萨，如是甚深法与般若波罗蜜相应，观察、筹量、思惟，作是念：‘我应如是行，如般若波罗蜜中教；我应如是学，如般若波罗蜜中说。’须菩提，若是菩萨摩诃萨能如说行，如说学，如般若波罗蜜中观，具足勤精进，一念生时，当得无量无边阿僧祇福德。是菩萨摩诃萨超越无量劫，近阿耨多罗三藐三菩提；何况常行般若波罗蜜，应阿耨多罗三藐三菩提念！须菩提，譬如多淫欲人，与端正净洁女人共期；此女人限碍，不得时往。于须菩提意云何？是人所念，为在何处？”<br>
      　　“世尊，是人念念常在彼女人所，恒作是念，忆想当来与共坐卧欢乐。”<br>
      　　“须菩提，是人一日一夜为有几念生？”<br>
      　　须菩提言：“世尊，是人一日一夜其念甚多！”<br>
      　　佛告须菩提：“菩萨摩诃萨念般若波罗蜜，如般若波罗蜜中说，行是道，一念顷超越劫数，亦如彼人一日一夜心念之数。是菩萨摩诃萨行般若波罗蜜，远离众罪，所谓离阿耨多罗三藐三菩提罪。是菩萨摩诃萨行般若波罗蜜，一日所得善根功德，假令满如恒河沙等三千大千世界中余功德，犹亦不减；于余残功德，百分不及一分，千分、千亿万分，乃至算数譬喻所不能及。”　　<br>
      　　【论】释曰：须菩提闻阿鞞跋致相时，具闻阿鞞跋致功德，心大欢喜。赞叹阿鞞跋致功德故，白佛言：世尊，阿鞞跋致成就大功德，成就无量、无边功德。佛可其所赞，更自说大功德等因缘，所谓阿鞞跋致菩萨得无量无边智慧，不与声闻、辟支佛共行者。要先知而后行，行已受其功德，以是故说功德因缘，由于智慧无量无边。智慧者，所谓般若波罗蜜。菩萨住是般若波罗蜜中，能生四无碍智：一切法实义中，智慧无碍无障；既知义无碍已，分别种种诸法名字，为说义故，是名法无碍；是名字要由言语，由语言故出是种种名字，是名辞无碍；得是法无碍及辞无碍故，便乐说诸法实义，是名乐说无碍。菩萨安住四无碍中，一切众生问难，无能穷尽，如大海水不可倾竭！<br>
      　　须菩提闻佛上二品中，说阿鞞跋致具足相；入此品，佛方开四无碍门，更欲说阿鞞跋致相。是故须菩提赞佛：世尊智慧无量无边，阿鞞跋致功德亦无量无边；佛若恒河沙等劫乐说，乐说亦不可尽，阿鞞跋致相貌，亦不可尽。世尊，何等是阿鞞跋致深奥处？阿鞞跋致菩萨住是深奥处，能具足六波罗蜜，四念处乃至一切种智。佛叹须菩提：善哉！汝能为阿鞞跋致菩萨问深奥义。佛语须菩提：空等乃至涅槃，是名深奥。<br>
      　　问曰：诸有法种种细分别，人不解故有深，空无所有，以何为深？<br>
      　　答曰：非直口说名字故空，分别解诸有相，内不见有我，外不见定实法；得是空已，观一切法相皆是虚诳，有诸过罪；若灭诸相，更不作愿生三界。此空是得道空，非但口说，是故言深。<br>
      　　复次，空亦复空，若著是空，则有过失，是不名深。若空从破邪见有故出，是为深：若于空中，亦不著空故亦深。<br>
      　　复次，观五众生灭，破常颠倒；观毕竟空，破生灭。何以故？空中无无常、无生灭故。无生灭有二种：一者、邪见人谓世间常有故，无生灭；二者、破生灭故，言无生灭。此中破生灭，亦不著是不生不灭故，名为深。诸烦恼难除故，言离欲寂灭故深；错误易，真实难故。如、法性、实际为深涅槃，诸梵天等九十六种道所不能及，故深。<br>
      　　复次，涅槃中，一切得道人入者永不复出，故深。<br>
      　　问曰：此中说空等法深，是何等空？<br>
      　　答曰：有人言：“三三昧，空、无相、无作；心数法名为空，空故能观诸法空。”有人言：“外所缘色等诸法皆空，缘外空故，名为空三昧。”此中佛说：不以空三昧故空，亦不以所缘外色等诸法故空。何以故？若外法不实空，以三昧力故空者，是虚妄不实。若缘外空故生三昧者，是亦不然！所以者何？若色等法实是空相，则不能生空三昧，若生空三昧则非是空。此中说，离是二边说中道，所谓诸法因缘和合生，是和合法，无有一定法故空。何以故？因缘生法无自性，无自性故即是毕竟空。是毕竟空，从本已来空，非佛所作，亦非余人所作，诸佛为可度众生故，说是毕竟空相。是空相，是一切诸法实体，不因内外有。是空相，有种种名字，所谓无相、无作、寂灭、离、涅槃等。<br>
      　　须菩提知诸菩萨利根，深著涅槃，为是菩萨故问世尊：但涅槃甚深，诸法不甚深耶？佛答：正观色等一切法得涅槃，色等诸法因涅槃故甚深，是故经中说：色等如故甚深，色等如，即是正观。须菩提问：云何色等如故，色等法甚深？此中佛自说深因缘，所谓如非是色、非离色。譬如以泥为瓶，泥非即是瓶，不离泥有瓶，亦不得言无瓶。须菩提知是因缘法甚深，如大海无有底故，赞言：希有！世尊，佛以微妙方便力故，令菩萨离色等诸法，处于涅槃，亦不著涅槃，亦不住世间，是微妙方便。佛可其所说，赞叹菩萨行诸法实相果报福德，告须菩提：如是甚深法与般若相应，观察、筹量等，一念生时，得无量无边阿僧祇福德。<br>
      　　问曰：二乘无漏法，尚无果报福德，何况大乘毕竟空，观法得无量福德？而福德从大慈悲愍众生故生，如罪亦由恼害众生故得。<br>
      　　答曰：二乘无漏心中烦恼尽故，无果报福德；菩萨烦恼未尽故，应有福德果报。<br>
      　　复次，二乘于实际证故，烧尽诸功德；菩萨不证，更有生故，便有福德。<br>
      　　复次，人于实事错谬故福德少，正行实事故得福多。如施畜生得百倍，施恶人得千倍，施善人得十万倍，施离欲人得十亿万倍，施须陀洹等诸圣人得无量福。凡夫人虽离欲行慈悲心，不得实法相故，不得作无量福田；须陀洹虽未离欲，分别诸法实相故，福田无量。诸法实相，得有深浅，是故菩萨深入实相故，一念中福德无量无边。<br>
      　　此中念念福德多故，说譬喻。众生心虽念念生灭，但相续生故，不觉随灭。淫欲人心深著所欲，不遂情故，心生忆念，取相种种分别不来因缘事，所谓彼女为心自悔不来？为人遮不来？如是等多生觉观心，是心易觉知故，以为譬喻。如是一念因缘，事超一劫。如人服软药，一岁乃瘥病，服大力药，一日能瘥；菩萨亦如是，行五波罗蜜久久乃成佛者，有行般若波罗蜜疾得成佛者。复次，一日行般若波罗蜜功德，假令有形，取满如恒河沙等三千大千世界中，于一日中正功德体，犹故不减，于此福德百分不及一，乃至算数譬喻所不能及。</p>
      <p>　　【经】“复次，须菩提，若菩萨摩诃萨远离般若波罗蜜，如恒河沙等劫布施三宝：佛宝、法宝、比丘僧宝。须菩提，于汝意云何？是菩萨摩诃萨以是因缘故，得福多不？”<br>
      　　须菩提言：“世尊，甚多！无量无边阿僧祇。”<br>
      　　佛告须菩提：“不如菩萨摩诃萨深般若波罗蜜中，一日如说修行得福多。何以故？般若波罗蜜，是诸菩萨摩诃萨道；乘是道，疾得阿耨多罗三藐三菩提。须菩提，若菩萨远离般若波罗蜜，如恒河沙劫供养须陀洹、斯陀含、阿那含、阿罗汉、辟支佛及诸佛。于须菩提意云何？是菩萨摩诃萨以是因缘故，得福多不？”<br>
      　　须菩提言：“世尊，甚多！”<br>
      　　佛言：“不如是菩萨摩诃萨深般若波罗蜜如说修行，一日得福多。何以故？菩萨摩诃萨行是般若波罗蜜，过一切声闻、辟支佛地，入菩萨位，渐渐得阿耨多罗三藐三菩提。须菩提，菩萨摩诃萨远离般若波罗蜜，如恒河沙劫，布施、持戒、忍辱、精进、禅定、智慧。于意云何？是人以是因缘故，得福多不？”<br>
      　　须菩提言：“世尊，甚多！”<br>
      　　佛言：“不如是菩萨摩诃萨行般若波罗蜜如说修行，一日布施、持戒、忍辱、精进、禅定、智慧得福多。何以故？须菩提，般若波罗蜜，是菩萨摩诃萨母故，是般若波罗蜜能生诸菩萨摩诃萨。诸菩萨摩诃萨住般若波罗蜜中，能具足一切佛法。须菩提，若菩萨摩诃萨远离般若波罗蜜，如恒河沙劫寿行法施。须菩提，于汝意云何？是人得福多不？”<br>
      　　须菩提言：“甚多！世尊。”<br>
      　　佛言：“不如是善男子、善女人深般若波罗蜜如说修行，乃至一日法施得福多。何以故？须菩提，是菩萨摩诃萨不远离般若波罗蜜，则不远离一切种智；不远离一切种智，则不远离般若波罗蜜。以是故，须菩提，菩萨摩诃萨欲得阿耨多罗三藐三菩提，不当远离般若波罗蜜。须菩提，若菩萨摩诃萨如恒河沙劫远离般若波罗蜜，修行四念处乃至八圣道分，内空乃至一切种智。须菩提，于汝意云何？是善男子、善女人得福多不？”<br>
      　　须菩提言：“世尊，甚多！”<br>
      　　佛言：“不如是善男子、善女人深般若波罗蜜如说一日修行四念处，乃至一切种智得福多。何以故？须菩提，若菩萨摩诃萨不远离般若波罗蜜，于萨婆若转者，无有是处！须菩提，若菩萨摩诃萨远离般若波罗蜜，于萨婆若转，则有是处。须菩提，以是故，菩萨摩诃萨，常不应远离般若波罗蜜行。须菩提，若菩萨摩诃萨远离般若波罗蜜，如恒河沙劫寿财施、法施，及禅定福德，回向阿耨多罗三藐三菩提。于汝意云何？是人得福多不？”<br>
      　　须菩提言：“世尊，甚多！甚多！”<br>
      　　佛言：“不如是善男子、善女人深般若波罗蜜如说修行，乃至一日财施、法施、禅定福德，回向阿耨多罗三藐三菩提得福多。何以故？是第一回向，所谓般若波罗蜜回向；若远离般若波罗蜜回向，是不名回向。须菩提，以是故，菩萨摩诃萨欲得阿耨多罗三藐三菩提，应方便学般若波罗蜜回向。须菩提，若善男子、善女人远离般若波罗蜜，如恒河沙劫寿过去、未来、现在诸佛及弟子，善根和合，随喜回向阿耨多罗三藐三菩提。须菩提，于汝意云何？是人得福多不？”<br>
      　　须菩提言：“世尊，甚多！”<br>
      　　佛言：“不如是善男子、善女人深般若波罗蜜如说修行乃至一日，随喜善根回向是阿耨多罗三藐三菩提得福多。须菩提，以是故，菩萨摩诃萨欲得阿耨多罗三藐三菩提，应学般若波罗蜜中，方便回向阿耨多罗三藐三菩提。”<br>
      　　须菩提白佛言：“世尊，如佛所说因缘起法，从妄想生非实，云何善男子、善女人得大福德？世尊，用是因缘起法，不应得正见、入法位，不应得须陀洹果，乃至不应得阿耨多罗三藐三菩提果。”<br>
      　　佛告须菩提：“如是，如是。须菩提，用是因缘起法，不应得正见、入法位，乃至不应得阿耨多罗三藐三菩提。须菩提，行般若波罗蜜菩萨摩诃萨，知因缘起法亦空、无坚固，虚诳不实。何以故？须菩提，是菩萨摩诃萨善学内空，乃至善学无法有法空故。是菩萨摩诃萨住是十八空，种种观作法空，即不远离般若波罗蜜。若菩萨摩诃萨如是渐渐不远离般若波罗蜜，渐渐得无数无量无边福德。”<br>
      　　须菩提白佛言：“世尊，无数、无量、无边，有何等异？”<br>
      　　“须菩提，无数者，名不堕数中，若有为性中、若无为性中。无量者，量不可得，若过去、若未来、若现在。无边者，诸法边不可得。”<br>
      　　须菩提言：“世尊，颇有色亦无数、无量、无边？颇有受、想、行、识亦无数、无量、无边？”<br>
      　　“须菩提，有因缘色，亦无数、无量、无边，受、想、行、识亦无数、无量、无边？”<br>
      　　“世尊，何等因缘故，色亦无数、无量、无边？受、想、行、识亦无数、无量、无边？”<br>
      　　佛告须菩提：“色空故，无数、无量、无边；受、想、行、识空故，无数、无量、无边。”<br>
      　　“世尊，但色空，受、想、行、识空，非一切法空耶？”<br>
      　　“须菩提，我不说一切法空耶？”<br>
      　　须菩提言：“世尊说一切法空。世尊，诸法空，即是不可尽，无有数、无量、无边。世尊，空中数不可得、量不可得、边不可得。以是故，世尊，是不可尽，无数、无量、无边义，无有异。”<br>
      　　佛告须菩提：“如是，如是。是法义无别异。须菩提，是法不可说，佛以方便力故分别说，所谓不可尽、无数、无量、无边、无著，空、无相、无作、无起，无生无灭，无染涅槃。佛种种因缘，以方便力说。”<br>
      　　须菩提白佛言：“希有！世尊，诸法实相不可说，而佛以方便力说。世尊，如我解佛所说义，一切法亦不可说。”<br>
      　　佛言：“如是，如是。须菩提，一切法不可说，一切法不可说相即是空，是空不可说。”<br>
      　　“世尊，不可说义有增有减不？”<br>
      　　佛言：“不也，须菩提，不可说义无增无减。”<br>
      　　“世尊，若不可说义无增无减，檀波罗蜜亦当无增无减，乃至般若波罗蜜亦当无增无减；四念处乃至八圣道分，亦当无增无减；四禅、四无量心、四无色定、五神通、八背舍、八胜处、九次第定、佛十力、四无所畏、四无碍智、十八不共法，亦当无增无减。世尊，若菩萨摩诃萨六波罗蜜不增，乃至十八不共法不增者，云何菩萨摩诃萨得阿耨多罗三藐三菩提？”<br>
      　　佛言：“如是，如是。须菩提，不可说义无增无减。菩萨摩诃萨习行般若波罗蜜，有方便力故，不作是念‘我增般若波罗蜜’，乃至增檀波罗蜜。当作是念：‘但名字故，名檀波罗蜜。’是菩萨摩诃萨行檀波罗蜜时，是心及善根，如阿耨多罗三藐三菩提相回向；乃至行般若波罗蜜时，是心及善根，如阿耨多罗三藐三菩提相回向。”<br>
      　　须菩提白佛言：“世尊，何等是阿耨多罗三藐三菩提？”<br>
      　　佛言：“一切法如相，是名阿耨多罗三藐三菩提。”<br>
      　　须菩提白佛言：“世尊，何等是一切法如相，是阿耨多罗三藐三菩提？”<br>
      　　佛告须菩提：“色如相，受、想、行、识如相，乃至涅槃如相，是阿耨多罗三藐三菩提；是如相亦不增不减。须菩提，是菩萨摩诃萨不离般若波罗蜜，常观是如法，不见有增有减。以是因缘故，须菩提，不可说义无增无减，檀波罗蜜亦不增不减，乃至十八不共法亦不增不减。须菩提，菩萨摩诃萨以是不增不减法故，应般若波罗蜜行。”　　<br>
      　　【论】释曰：离般若波罗蜜，恒河沙劫供养三宝，不及一日行般若。又复有人住寿如恒河沙等劫供养须陀洹等，亦不及一日行般若。此中佛自说因缘：菩萨行般若，过二地，入菩萨位，成无上道。又复远离般若，恒河沙等劫行布施等六法，亦不及一日如所说住般若中，行布施等六法。是中说胜因缘：般若是诸佛母，住是般若中，能具足诸佛法。施财竟。若远离般若，如恒河沙等劫行法施，不及一日住般若中行法施。复次，远离般若，用声闻、辟支佛法修行四念处如恒河沙等劫，不如一日如所说住般若中修四念处，乃至一切种智。此中自说胜因缘，所谓不离般若，于萨婆若转者，无有是处。复次，菩萨离般若，如恒河沙等劫财施、法施，禅定生福德，回向无上道，不如一日应般若财施、法施，禅定生福德，回向无上道。何以故？般若波罗蜜无杂毒，正回向故。复次，若菩萨离般若，寿如恒河沙劫等，十方三世诸佛功德，随喜回向无上道，不如一日应般若随喜回向。<br>
      　　尔时，须菩提难佛：如佛说一切有为法，虚诳不实如幻，不能生正见、入正位，云何菩萨一日福德胜？佛可其言：如是，如是。有为法皆虚诳，不得以虚诳法入正位、得圣道。菩萨行般若波罗蜜时，所作福德，知皆虚诳，空无坚固，心不著是福德，是福德清净故，胜余福德。如金刚虽小，能摧破大山。此中佛说菩萨善巧：学十八空，虽观空而能行诸功德；虽知涅槃无上道，而怜愍众生故，修集福德；虽知一切法相不可说，而为众生种种方便说法；虽知法性中无有分别一相无相，而为众生分别是善是不善、是可行是不可行、是取是舍、是利是失等。若菩萨虽观毕竟空，而能起诸福德，是名不离般若波罗蜜行。若菩萨常不离般若波罗蜜，渐得无数、无量、无边功德。何以故？若菩萨初学般若时，烦恼力强，般若力弱；渐渐得般若力，断诸烦恼，灭诸戏论，是故得福德无数、无量、无边。<br>
      　　无数、无量、无边义，佛自分别说。所谓无数者，不堕若有为性中、若无为性中。三世量不可得，故名无量。十方边亦不可得，故名无边。须菩提问佛：五众颇有因缘，亦无数、无量、无边耶？佛答：有，以五众空故，亦无数、无量、无边。须菩提问：世尊，但五众空，非一切法空耶？佛答：一切法空。须菩提言：是空法即不可尽，不可尽故即是无数，无数即是无量，无量即是无边；是故空中尽不可得故名无尽，数不可得故名无数，量不可得故名无量，边不可得故名无边。四事名虽异，义是一，所谓毕竟空。佛可其言，如是。更自说因缘：须菩提，是空法相不可说；若可说，不名为空。佛以大慈悲心怜愍众生故方便为说，强作名字语言，令众生得解，所谓空，或说不可尽、无数、无量、无边等。是实相不生不作故，说不尽。诸圣人得诸法实相，入无余涅槃时，不堕六道数；是实相法亦不堕有为、无为等诸法数中，是故说无数。量名，以智慧称量好丑、多少、大小、是非等；诸法实相中，灭诸相故是故说无量。诸法实相不可量故，说无边。是实相法寂灭故，说无著。是实相法我我所定相不可得故，说空。空故无相，无相则无作无起。是法常住不坏故，无生无灭。是法能断三界染故，名无染。更不识烦恼业故，名涅槃。如是等有无量名字，种种因缘说是诸法实相。<br>
      　　尔时，须菩提白佛：希有！世尊，诸法实相虽不可说，而佛以方便力说！如我解佛义，非但实相不可说，一切诸法亦不可说。佛可其言而说因缘：一切法终归于空，归于空故不可说，不可说义即是无增无减。若一切法无增无减，六波罗蜜等诸善法，亦无增无减；若六波罗蜜善法不增者，云何得无上道？佛可其言，更为说因缘：法虽无增减，而可得无上道，所谓菩萨习行般若波罗蜜，方便力故，虽行檀波罗蜜诸助道法，我我所、憍慢断故，不作是念：我增长是六波罗蜜等法；不取内外诸法相，行是诸善法；如无上道相回向。须菩提问：何等是无上道？佛答：诸法如，即是无上道。须菩提问：何等是一切法？佛答：色等法，乃至涅槃。是诸法如、寂灭相，是无上道相。寂灭者，不增不减，不高不下，灭诸烦恼戏论，不动不坏，无所障碍。菩萨以般若波罗蜜方便力故，亦能令布施等如寂灭相。如是种种因缘，说无上道相。若菩萨常念无上道寂灭相，令一切法皆同寂灭相，亦观不可说义，所谓不增不减相；菩萨如是疾得无上道，以不增不减、不可得故。</p>
<div class="jwbt-box"><div class="jwbt"><a name=j1163-04-41><a href="1163-04.htm#MENU-top">大智度论卷第七十五</div></a></a>
<div class="jwbtbm"><a name=j1163-04-42><a href="1163-04.htm#MENU-top">释深奥品第五十七之下</div></div></a></a>
<p>　　【经】须菩提白佛言：“世尊，菩萨摩诃萨，用初心得阿耨多罗三藐三菩提？用后心得阿耨多罗三藐三菩提？世尊，是初心不至后心，后心不在初心。世尊，如是心心数法不俱，云何善根增益？若善根不增，云何当得阿耨多罗三藐三菩提？”<br>
      　　佛告须菩提：“我当为汝说譬喻，智者得譬喻，则于义易解。须菩提，譬如燃灯，为用初焰焦炷？为用后焰焦炷？”<br>
      　　须菩提言：“世尊，非初焰焦炷，亦非离初焰。世尊，非后焰焦炷，亦非离后焰。”<br>
      　　“须菩提，于汝意云何？炷为焦不？”<br>
      　　“世尊，炷实焦。”<br>
      　　佛告须菩提：“菩萨摩诃萨如是，不用初心得阿耨多罗三藐三菩提，亦不离初心得阿耨多罗三藐三菩提；不用后心得阿耨多罗三藐三菩提，亦不离后心得阿耨多罗三藐三菩提，而得阿耨多罗三藐三菩提。须菩提，是中菩萨摩诃萨从初发意行般若波罗蜜，具足十地得阿耨多罗三藐三菩提。”<br>
      　　须菩提白佛言：“世尊，何等是十地，菩萨具足已得阿耨多罗三藐三菩提？”<br>
      　　佛言：“菩萨摩诃萨，具足干慧地、性地、八人地、见地、薄地、离欲地、已作地、辟支佛地、菩萨地、佛地，具足是地得阿耨多罗三藐三菩提。须菩提，菩萨摩诃萨学是十地已，非初心得阿耨多罗三藐三菩提，亦不离初心得阿耨多罗三藐三菩提；非后心得阿耨多罗三藐三菩提，亦非离后心得阿耨多罗三藐三菩提，而得阿耨多罗三藐三菩提。”<br>
      　　须菩提言：“世尊，是因缘法甚深，所谓非初心、非离初心，非后心、非离后心得阿耨多罗三藐三菩提，而得阿耨多罗三藐三菩提。”<br>
      　　佛告须菩提：“于汝意云何？若心灭已，是心更生不？”<br>
      　　“不也，世尊。”<br>
      　　“须菩提，于汝意云何？心生，是灭相不？”<br>
      　　“世尊，是灭相。”<br>
      　　“须菩提，于汝意云何？心灭相，是灭不？”<br>
      　　“不也，世尊。”<br>
      　　佛告须菩提：“于汝意云何？亦如是住不？”<br>
      　　须菩提言：“世尊，亦如是住，如如住。”<br>
      　　佛告须菩提：“于汝意云何？若是心如如住，当作实际不？”<br>
      　　“不也，世尊。”<br>
      　　佛告须菩提：“于汝意云何？是如甚深不？”<br>
      　　“世尊，甚深！甚深！”<br>
      　　“须菩提，于汝意云何？但如是心不？”<br>
      　　“不也，世尊。”<br>
      　　“离如是心不？”<br>
      　　“不也，世尊。”<br>
      　　“须菩提，于汝意云何？如见如不？”<br>
      　　“不也，世尊。”<br>
      　　“须菩提，于汝意云何？若菩萨能如是行，为行深般若波罗蜜不？”<br>
      　　须菩提言：“世尊，若菩萨摩诃萨能如是行，为行深般若波罗蜜。”<br>
      　　“须菩提，于汝意云何？菩萨摩诃萨如是行，是何处行？”<br>
      　　须菩提言：“世尊，若菩萨摩诃萨如是行，为无处所行。何以故？若菩萨摩诃萨行般若波罗蜜，住诸法如中，无如是念，无念处，无念者。”<br>
      　　佛告须菩提：“若菩萨摩诃萨如是行，为何处行？”<br>
      　　须菩提言：“世尊，是菩萨摩诃萨如是行，为第一义中行，二相不可得故。”<br>
      　　“须菩提，于汝意云何？若菩萨第一义无念中行，为行相不？”<br>
      　　“不也，世尊。”<br>
      　　“于汝意云何？是菩萨摩诃萨坏相不？”<br>
      　　“不也，世尊。”<br>
      　　佛告须菩提：“云何名不坏相？”<br>
      　　须菩提言：“世尊，是菩萨摩诃萨行般若波罗蜜，不作是念：‘我当坏诸法相。’世尊，菩萨摩诃萨行般若波罗蜜，未具足佛十力、四无所畏、四无碍智，大慈大悲、十八不共法，不得阿耨多罗三藐三菩提。世尊，菩萨摩诃萨以方便力故，于诸法亦不取相，亦不坏相。何以故？世尊，是菩萨摩诃萨知一切诸法自相空故。”<br>
      　　“菩萨摩诃萨住是自相空中，为众生故入三三昧，用三三昧成就众生。”<br>
      　　须菩提言：“世尊，云何菩萨摩诃萨入三三昧成就众生？”<br>
      　　佛言：“菩萨住是三三昧，见众生作法中行，菩萨以方便力，教令得无作；见众生我相中行，以方便力，教令行空；见众生一切相中行，以方便力故，教令行无相。如是，须菩提，菩萨摩诃萨行般若波罗蜜，入三三昧，以三三昧成就众生。”　　<br>
      　　【论】须菩提问佛，以初心得无上道，为用后心得者。<br>
      　　问曰：须菩提何因缘故，作是问难？<br>
      　　答曰：须菩提上闻诸法不增不减，心自生疑：若诸法不增不减，云何得无上道？复次，若以如实正行得无上道，唯佛能尔；菩萨未断无明等烦恼，云何能如实正行？复次，须菩提此中自说难问因缘，所谓初心不至后心，后心不在初心，云何增益善根得无上道？如是等因缘故，作是问：以初心得，后心得？佛以深因缘法答，所谓不但以初心得，亦不离初心得。所以者何？若但以初心得，不以后心者，菩萨初发心，便应是佛。若无初心，云何有第二、第三心？第二、第三心，以初心为根本因缘。亦不但后心，亦不离后心者，是后心亦不离初心，若无初心，则无后心；初心集种种无量功德，后心则具足，具足故能断烦恼习，得无上道。<br>
      　　须菩提此中自说难因缘：初、后心心数法不俱，不俱者则过去已灭，不得和合；若无和合，则善根不集；善根不集，云何成无上道？佛以现事譬喻答：如灯炷，非独初焰焦，亦不离初焰；非独后焰焦，亦不离后焰而灯炷焦。佛语须菩提：汝目见炷焦，非初非后而炷焦；我亦以佛眼见菩萨得无上道，不以初心得，亦不离初心，亦不以后心得，亦不离后心而得无上道。灯譬菩萨道；炷喻无明等烦恼，焰如初地相应智慧乃至金刚三昧相应智慧焦无明等烦恼炷。亦非初心智焰，亦非后心智焰，而无明等烦恼炷焦尽，得成无上道。此中佛更解得无上道因缘，所谓菩萨从初发心来行般若波罗蜜，具足初地乃至十地，是十地皆佐助成无上道。<br>
      　　十地者，干慧地等。干慧地有二种：一者、声闻，二者、菩萨。声闻人独为涅槃故，勤精进，持戒清净，堪任受道；或习观佛三昧，或不净观，或行慈悲、无常等观，分别集诸善法，舍不善法；虽有智慧，不得禅定水，则不能得道，故名干慧地。于菩萨则初发心乃至未得顺忍。性地者，声闻人，从暖法乃至世间第一法；于菩萨得顺忍，爱著诸法实相，亦不生邪见，得禅定水。八人地者，从苦法忍，乃至道比忍；是十五心，于菩萨则是无生法忍，入菩萨位。见地者，初得圣果，所谓须陀洹果；于菩萨则是阿鞞跋致地。薄地者，或须陀洹，或斯陀含，欲界九种烦恼分断故；于菩萨过阿鞞跋致地，乃至未成佛，断诸烦恼，余气亦薄。离欲地者，离欲界等贪欲诸烦恼，是名阿那含；于菩萨离欲因缘故，得五神通。已作地者，声闻人得尽智、无生智，得阿罗汉；于菩萨成就佛地。辟支佛地者，先世种辟支佛道因缘，今世得少因缘出家，亦观深因缘法成道，名辟支佛。辟支迦，秦言因缘，亦名觉。菩萨地者，从干慧地，乃至离欲地，如上说。复次，菩萨地，从欢喜地乃至法云地，皆名菩萨地。有人言：“从一发心来乃至金刚三昧，名菩萨地。”佛地者，一切种智等诸佛法，菩萨于自地中得具足，于地地中观具足，二事具故名具足。<br>
      　　问曰：何以故不说菩萨似辟支佛地？<br>
      　　答曰：余地不说名字，辟支佛地说辟支佛名字故。<br>
      　　复次，菩萨能分别知众生，可以辟支佛因缘度者，是故菩萨以智慧行辟支佛事。如首楞严经中，文殊尸利七十二亿返作辟支佛。菩萨亦如是，满足九地，修集佛法，十力、四无所畏等虽未具足，以修习近佛故，名具足。以是故，言十地具足故，得无上道。是诸法，皆因缘和合故；非初，亦不离初，非后，亦不离后而得无上道。<br>
      　　须菩提尊重是法，故叹言：世尊，是因缘法甚深，所谓过去心不灭、不住，而能增益得无上道。是事甚深希有，难可信解！此心为住、为灭耶？佛反问须菩提：于汝意云何？若心灭已更生不者，诸法虽毕竟空，不生不灭，为众生以六情所见生灭法故，问心已灭更生不？须菩提言：不也，世尊。何以故？心灭已，云何当更生？若心灭已更生，则堕常中。若心生是灭相不者，上问过去心已，今问现在心相当灭不？是故答：是灭相。何以故？生灭是相待法，有生必有灭故，先无今有，已有还无故。心灭相是灭不者，若心灭相即是灭耶？更有灭耶？答言：不也，世尊。何以故？若即是灭，则一心有两时，生时、灭时。说无常者，心不过一念时。如阿毗昙经说：有生法，有不生法；有欲生法，有不欲生法；有灭法，有不灭法；有欲灭法，有不欲灭法。生法现在一心中有二种：一者、生，二者、欲灭。生非欲灭相，欲灭相非生；是事不然，故言不也。当如是住不者，若灭相非即是灭者，应常住不？若常住，即是不灭相。佛如是翻覆难，须菩提理穷故，作是念：我若言灭相即是灭，则一心堕二时，若言不灭，实是灭相，云何言不灭？以上二理有过故。须菩提自以所证智慧答：世尊，如是住，如如住。若是心如如住，当作实际不者，若说心相同如住者，如即是实际。若尔者，心可即作实际不？须菩提言：不也，世尊。何以故？须菩提久尊重是实际，心是虚诳法，小乘智慧力少，不能观心即作实际，是故言不也。<br>
      　　问曰：若须菩提已说是心如如，何以不得作实际？<br>
      　　答曰：如名一切法实相，心实相亦名如。须菩提心谓：凡夫六情所见，虚妄颠倒故有过，今说心相如实无咎，故言如如住。今实际即是涅槃，须菩提久贵涅槃故，不能即以心为涅槃，是故言不也。复次，以实际无相故，不得言心即是实际。<br>
      　　是如甚深不者，以须菩提言心如如住，复言不得作实际，是故问如甚深不？须菩提不能遍知故，答言甚深。但如是心不？须菩提答言：不也，世尊。何以故？如，是一相不二相；心忆想分别因缘生故，是二相。如无所知，心有所知；又复如毕竟清净故无所知，心有所觉知故。离如心亦如是。何以故？一切法皆有如，云何离如而有心？佛问须菩提：如能见如不？答：如中无分别，是知、是可知，是菩萨不住如、法性、实际，直行深菩萨道。佛问须菩提：若如是行，能行深般若波罗蜜不？须菩提自观小乘浅薄，观大乘法深故，答言如是行，是为行深般若波罗蜜。<br>
      　　尔时，有未得无生法忍菩萨，闻是法则心高，自谓出小乘，深入大乘。佛欲破其高心故，问须菩提：菩萨如是行，为何处行？须菩提言：如是行，为无处所行。何以故？菩萨住如中，无所分别故。菩萨闻无处所行，或堕断灭中，是故佛复问须菩提：菩萨行般若，为何处行？须菩提言：第一义中行，第一义相者，无有二相。佛语须菩提：于汝意云何？若菩萨无念行第一义，是行取相法不？须菩提言：不也，世尊。何以故？一切法毕竟空，无忆念，即不行相。佛问须菩提：是菩萨坏相得无相不？须菩提言：不也！相从本已来无，但为除颠倒故，不坏法相。佛语须菩提：若不坏相，云何行无相行？须菩提言：世尊，菩萨不作是念，我当破相故行般若。是菩萨未具足佛十力等诸佛法，以方便力故，不作有相，不作无相。何以故？若取相，是相皆虚诳妄语，有诸过失；若破相，则堕断灭中，亦多过失。是故不取有相，不取无相。取相即是有法，不取相即是无法；方便力故，离是有、无二边，行于中道。<br>
      　　此中佛自说因缘，所谓知一切法自性空故，不著有无。自相空破一切法相，亦自破其相。菩萨住是自相空中起三三昧，利益众生。众生于六道中，种种作愿受身：有人不摄心，不能修福，自放恣随意造业，若堕地狱，临死时冷风逼切，则愿欲得火，便入地狱等三恶道；若得为人，贫穷下贱。有人摄心，能折伏悭贪，行布施、持戒等善行，是人生欲界人天中富乐处。有人离欲界，除五盖，因信等五根，得五支等诸禅，则生色界。有人舍诸色相，灭有对相，不念杂相故，入无边虚空处无色定等。是诸所作，皆是邪愿。何以故？久久皆当破坏堕落；譬如以绳系鸟，绳尽复还。菩萨以是无作三昧，断众生作愿。又复是身皆空，但有筋骨五藏，血涂皮裹，不净充满，风随心动作；是心生灭不住，如幻如化，无定实相。众生见是来去、语言诸相故，谓有人、有我、有我所，起颠倒心，但忆想分别故，有是错谬；菩萨以空三昧断众生我、我所心，令住空中。又复众生取诸男女、色声、香味、好丑、修短相，以取相故，生种种烦恼，受诸忧苦；菩萨以是无相三昧，断众生诸相，令住无相。<br>
      　　问曰：若教化众生令得空便足，何用无相、无作三昧？<br>
      　　答曰：众生根有利、钝。利根者闻空，即得无相、无作。钝根者闻空破诸法，即取空相，是故说无相。若人虽知空、无相，因是智慧更欲作身；是有为法，有种种过患，是故不应作身。如经说：离菩萨身，余身弹指顷不可乐，何况久住？是故说无作。以是因缘故，具说三三昧，教化众生。</p>
<div class="jwbt-box"><div class="jwbtbm"><a name=j1163-04-43><a href="1163-04.htm#MENU-top">释梦行品第五十八</div></div></a></a>
<p>　　【经】尔时，舍利弗问须菩提：“若菩萨摩诃萨梦中入三三昧，空、无相、无作三昧，宁有益于般若波罗蜜不？”<br>
      　　须菩提报舍利弗：“若菩萨昼日入三三昧，有益于般若波罗蜜，夜梦中亦当有益。何以故？昼、夜梦中等无异。舍利弗，若菩萨摩诃萨昼日行般若波罗蜜有益，是菩萨梦中行般若波罗蜜亦应有益。”<br>
      　　舍利弗问须菩提：“菩萨摩诃萨若梦中所作业，是业有集成不？如佛说一切法如梦，以是故不应集成。何以故？梦中无有法集成，若觉时忆想分别，应有集成！”<br>
      　　须菩提语舍利弗：“若人梦中杀众生，觉已忆念，取相分别：‘我杀是快耶！’舍利弗，是事云何？”<br>
      　　舍利弗言：“无缘业不生，无缘思不生；有缘业生，有缘思生。”<br>
      　　“舍利弗，如是，如是。无缘业不生，无缘思不生；有缘业生，有缘思生。于见、闻、觉、知法中心生，不从不见、闻、觉、知法中心生，是中心有净有垢。以是故，舍利弗，有缘故业生，不从无缘生；有缘思生，不从无缘生。”<br>
      　　舍利弗语须菩提：“如佛说一切诸业、诸思自相离，云何言有缘故业生，无缘不生？有缘故思生，无缘思不生？”<br>
      　　须菩提语舍利弗：“取相故，有缘业生，不从无缘生；取相故，有缘思生，不从无缘生。”<br>
      　　舍利弗语须菩提：“若菩萨摩诃萨梦中布施、持戒、忍辱、精进、禅定、修智慧，是善根福德，回向阿耨多罗三藐三菩提，是实回向不？”<br>
      　　须菩提语舍利弗：“弥勒菩萨今现在前，佛授不退转记，当作佛，当问弥勒，弥勒当答。”<br>
      　　舍利弗白弥勒菩萨：“须菩提言弥勒菩萨今现在前，佛授不退转记，当作佛，弥勒当答！”<br>
      　　弥勒菩萨语舍利弗：“当以弥勒名答耶？若色、受、想、行、识答耶？若色空答耶？若受、想、行、识空答耶？是色不能答，受、想、行、识不能答；色空不能答，受、想、行、识空不能答。我不见是法可答，不见能答者；我不见是人受记，亦不见法可受记者，亦不见受记处，是一切法皆无二无别。”<br>
      　　舍利弗语弥勒菩萨：“如仁者所说，如是为得法作证不？”<br>
      　　弥勒答舍利弗：“如我所说法，如是不证。”<br>
      　　尔时，舍利弗作是念：“弥勒菩萨智慧甚深，久行檀波罗蜜、尸罗波罗蜜、羼提波罗蜜、毗梨耶波罗蜜、禅波罗蜜、般若波罗蜜，用无所得故，能如是说。”<br>
      　　尔时，佛告舍利弗：“于汝意云何？汝用是法得阿罗汉，见是法不？”<br>
      　　舍利弗言：“不见也。”<br>
      　　“舍利弗，菩萨摩诃萨行般若波罗蜜亦如是，不作是念：‘是法当得受记’、‘是法已受记’、‘是法当得阿耨多罗三藐三菩提’。如是，舍利弗，菩萨摩诃萨行般若波罗蜜，不疑我若得、若不得，自知实得阿耨多罗三藐三菩提。”　　<br>
      　　【论】问曰：舍利弗何以以梦难菩萨三三昧？<br>
      　　答曰：以梦虚诳如狂，非实见故，是三三昧是实法。又复余处说梦中亦有三种：善、不善、无记。若菩萨善心行三三昧，应得福德，然梦是狂痴法，不应于中行实法得果报！若有实法，不名为梦。以是故问：若菩萨梦中行三三昧，增益般若波罗蜜福德，集善根，近佛道不？须菩提意：若言有益，梦是虚诳，般若是实法，云何得增益？若言无益，梦中有善，云何无益？不得答言有益、无益，是故须菩提离此二边难故，以诸法实相答：尚破昼日所行，何况梦中！作是言：舍利弗，菩萨若昼日行般若有益者，夜亦应有益；而昼日无益故，何况梦中？何以故？般若波罗蜜，不分别有昼、夜。<br>
      　　舍利弗闻须菩提所说，既知般若无增无减，不应复难。今更因余事问梦中：须菩提，若梦中所作业，是业有集成者，是业实集能成果报不？是业若有实，佛常说一切法空如梦，不应得集成！何以故？是梦心微弱故，不能集成。昼日微弱心，尚不能集成，何况梦中？若觉已，分别梦中生善不善心，是应集成。须菩提语舍利弗：如人梦中杀人，觉已，分别‘我杀是快耶！’舍利弗，是业云何，为集成不？舍利弗语须菩提：一切业若昼、若梦，皆从因缘生，无因缘则不生。须菩提可其言：如是业有因缘生，无因缘不生；思有因缘生，无因缘不生。业者身、口业，思者但意业；思是真业，身、口业为思故名为业。是三业因四种法，若见、若闻、若觉、若知，因此四种则心生；是心随因缘生，或净、或不净，不净罪业，净福业。是故若梦中所见，皆因先见、闻、觉、知。梦中所作善恶，为眠覆心，不自在故，无有势力，不能集成果报；若是业得觉时，善恶心和合故，能助成果报。须菩提意谓：梦中业实有集成。何以故？有因缘起故，昼日心、梦中心无异。所以者何？皆因四种生故。<br>
      　　舍利弗以空难须菩提，如佛说一切诸业自相离，汝云何定说诸业有因缘生，无因缘不生？须菩提答：诸法虽空远离相，而凡夫取相，有缘故业生；若不取相，无因缘则不生。是故一切业，皆从取相因缘生故有，昼日、梦中无异。舍利弗复问：若菩萨梦中行六波罗蜜，回向无上道，是实回向不？舍利弗难：若梦中、昼日无异者，是梦中回向应当是实！又复若昼日著心取相，不名为回向，何况眠睡覆心？须菩提以此二难深，难答故，语舍利弗：当问弥勒。<br>
      　　问曰：弥勒何以但说空而不答？<br>
      　　答曰：是二大弟子为利益菩萨故，分别觉、梦若同若异。以佛常说一切法如梦故，若昼日行道，梦中亦应行道。弥勒知见二人各有所执，不能通达，是故弥勒不答。复有人言：“弥勒以是空答。”舍利弗问弥勒：如所说空，以此为证不？舍利弗意：若以此法为证，即欲生难，云何为证？若不证，汝自不得不知，云何能说？弥勒意：汝以涅槃为证，我以涅槃亦空，无所得故不证。有人言：“弥勒未具足佛法故，说言不证；菩萨法，应知空、无相、无作法，不应证。”尔时，舍利弗作是念：弥勒菩萨其智甚深，能如是说，能知涅槃相而不取证，是名甚深。此中舍利弗自说因缘，久行六波罗蜜故，其智甚深。舍利弗意：弥勒次当作佛，应当能答而今不答。<br>
      　　是故佛还问舍利弗：于汝意云何？汝见用是法得阿罗汉不？舍利弗言：不见。何以故？是法空、无相、无作，云何得见？若见即是有相，肉眼、天眼分别取相，故不应见；慧眼无分别相，故亦不见，以是故言不见。佛言：菩萨摩诃萨亦如是，得无生忍时，不作是言，见是法得受记，当得无上道；虽不作是见，亦不生疑，我不得无上道。如汝虽不见法，亦不疑我成阿罗汉、不成阿罗汉。</p>
      <p>　　【经】佛告须菩提：“有菩萨摩诃萨行檀波罗蜜时，若见众生饥寒冻饿，衣服弊坏，菩萨当作是愿：‘我随尔所时行檀波罗蜜，我得阿耨多罗三藐三菩提时，令我国土众生无如是事！衣服、饮食、资生之具，当如四天王天、三十三天、夜摩天、兜率陀天、化乐天、他化自在天！’须菩提，菩萨摩诃萨作如是行，能具足檀波罗蜜，近阿耨多罗三藐三菩提。<br>
      　　“复次，须菩提，菩萨摩诃萨行尸罗波罗蜜时，见众生杀生乃至邪见，短寿多病，颜色不好，无有威德，贫乏财物，生下贱家，形残丑陋，当作是愿：‘我随尔所时行尸罗波罗蜜。如我得佛时，令我国土众生无如是事！’须菩提，菩萨摩诃萨作如是行，能具足尸罗波罗蜜，近阿耨多罗三藐三菩提。<br>
      　　“复次，须菩提，菩萨摩诃萨行羼提波罗蜜时，见诸众生互相瞋恚骂詈，刀杖瓦石共相残害夺命，当作是愿：‘我随尔所时行羼提波罗蜜，令我国土众生无如是事！相视如父如母、如兄如弟、如姊如妹、如善知识，皆行慈悲。’须菩提，菩萨摩诃萨作如是行，能具足羼提波罗蜜，近阿耨多罗三藐三菩提。<br>
      　　“复次，须菩提，菩萨摩诃萨行毗梨耶波罗蜜时，见众生懈怠，不勤精进，弃舍三乘，声闻、辟支佛、佛乘，当作是愿：‘我随尔所时行毗梨耶波罗蜜。如我得阿耨多罗三藐三菩提时，令我国土众生无如是事！一切众生勤修精进，于三乘道各得度脱。’须菩提，菩萨摩诃萨作如是行，能具足毗梨耶波罗蜜，近阿耨多罗三藐三菩提。<br>
      　　“复次，须菩提，菩萨摩诃萨行禅波罗蜜时，见众生为五盖所覆，淫欲、瞋恚、睡眠、掉悔、疑，失于初禅乃至第四禅，失慈悲喜舍、虚空处、识处、无所有处、非有想非无想处，当作是愿：‘我随尔所时行禅波罗蜜。如我得阿耨多罗三藐三菩提时，令我国土众生无如是事！’须菩提，菩萨摩诃萨作如是行，能具足禅波罗蜜，近阿耨多罗三藐三菩提。<br>
      　　“复次，须菩提，菩萨摩诃萨行般若波罗蜜时，见众生愚痴，失世间、出世间正见，或说无业、无业因缘，或说神常、或说断灭，或说无所有，当作是愿：‘我随尔所时行般若波罗蜜，净佛世界，成就众生。如我得阿耨多罗三藐三菩提时，令我国土众生无如是事！’须菩提，菩萨摩诃萨作如是行，能具足般若波罗蜜，近一切种智。<br>
      　　“复次，须菩提，菩萨摩诃萨行六波罗蜜时，见众生住于三聚：一者、必正聚，二者、必邪聚，三者、不定聚。当作是愿：‘我随尔所时行六波罗蜜，净佛世界，成就众生。我得佛时，令我国土众生无邪聚，乃至无其名！’须菩提，菩萨摩诃萨作如是行，能具足六波罗蜜，近一切种智。<br>
      　　“复次，须菩提，菩萨摩诃萨行六波罗蜜时，见地狱中众生，畜生、饿鬼中众生，当作是愿：‘我随尔所时行六波罗蜜，净佛世界，成就众生。我得佛时，令我国土中乃至无三恶道名！’须菩提，菩萨摩诃萨作如是行，能具足六波罗蜜，近一切种智。<br>
      　　“复次，须菩提，菩萨摩诃萨行六波罗蜜时，见是大地株杌、荆棘、山陵、沟坑、秽恶之处，当作是愿：‘我随尔所时行六波罗蜜，净佛世界，成就众生。我作佛时，令我国土无如是恶，地平如掌！’须菩提，菩萨摩诃萨作如是行，能具足六波罗蜜，近一切种智。<br>
      　　“复次，须菩提，菩萨摩诃萨行六波罗蜜时，见是大地纯土，无有金银珍宝，当作是愿：‘我随尔所时行六波罗蜜，净佛世界，成就众生。我作佛时，令我国土以金沙布地！’须菩提，菩萨摩诃萨作如是行，能具足六波罗蜜，近一切种智。<br>
      　　“复次，须菩提，菩萨摩诃萨行六波罗蜜时，见众生有所恋著，当作是愿：‘我随尔所时行六波罗蜜，净佛世界，成就众生。我作佛时，令我国土众生无所恋著！’须菩提，菩萨摩诃萨作如是行，能具足六波罗蜜，近阿耨多罗三藐三菩提。<br>
      　　“复次，须菩提，菩萨摩诃萨行六波罗蜜时，见四姓众生，刹帝利、婆罗门、鞞舍、首陀罗，当作是愿：‘我随尔所时行六波罗蜜，净佛世界，成就众生。我作佛时，令我国土众生无四姓之名！’须菩提，菩萨摩诃萨作如是行，能具足六波罗蜜，近阿耨多罗三藐三菩提。<br>
      　　“复次，须菩提，菩萨摩诃萨行六波罗蜜时，见众生有下中上，生下中上家，当作是愿：‘我随尔所时行六波罗蜜，净佛世界，成就众生。我作佛时，令我国土众生无如是优劣！’须菩提，菩萨摩诃萨作如是行，能具足六波罗蜜，近一切种智。<br>
      　　“复次，须菩提，菩萨摩诃萨行六波罗蜜时，见众生种种别异色，当作是愿：‘我随尔所时行六波罗蜜，净佛世界，成就众生。我作佛时，令我国土众生无种种别异色，一切众生皆端正净洁，妙色成就！’须菩提，菩萨摩诃萨作如是行，能具足六波罗蜜，近一切种智。<br>
      　　“复次，须菩提，菩萨摩诃萨行六波罗蜜时，见众生有主，当作是愿：‘我随尔所时行六波罗蜜，净佛世界，成就众生。我作佛时，令我国土众生无有主名，乃至无其形像，除佛法王！’须菩提，菩萨摩诃萨作如是行，能具足六波罗蜜，近一切种智。<br>
      　　“复次，须菩提，菩萨摩诃萨行六波罗蜜时，见众生有六道别异，当作是愿：‘我随尔所时行六波罗蜜，净佛世界，成就众生。我作佛时，令我国土众生无六道之名，是地狱、是畜生、是饿鬼、是神、是天、是人；一切众生皆同一业，修四念处乃至八圣道分！’须菩提，菩萨摩诃萨作如是行，能具足六波罗蜜，疾近一切种智。<br>
      　　“复次，须菩提，菩萨摩诃萨行六波罗蜜时，见众生有四生，卵生、胎生、湿生、化生，当作是愿：‘我随尔所时行六波罗蜜，净佛世界，成就众生。我作佛时，令我国土众生无三种生，等一化生！’须菩提，菩萨摩诃萨作如是行，能具足六波罗蜜，近一切种智。<br>
      　　“复次，须菩提，菩萨摩诃萨行六波罗蜜时，见众生无五神通，当作是愿：‘我随尔所时行六波罗蜜，净佛世界，成就众生。我作佛时，令我国土众生一切皆得五神通，乃至近一切种智。’<br>
      　　“复次，须菩提，菩萨摩诃萨行六波罗蜜时，见众生有大小便患，当作是愿：‘我作佛时，令我国土众生皆以法喜为食，无有便利之患，乃至近一切种智。’<br>
      　　“复次，须菩提，菩萨摩诃萨行六波罗蜜时，见众生无有光明，当作是愿：‘令我国土众生皆有光明，乃至近一切种智。’<br>
      　　“复次，须菩提，菩萨摩诃萨行六波罗蜜时，见有日月、时节、岁数，当作是愿：‘我作佛时，令我国土中无有日月、时节、岁数之名，乃至近一切种智。’<br>
      　　“复次，须菩提，菩萨摩诃萨行六波罗蜜时，见众生短命，当作是愿：‘我作佛时，令我国土中众生寿命无量劫，乃至近一切种智。’<br>
      　　“复次，须菩提，菩萨摩诃萨行六波罗蜜时，见众生无有相好，当作是愿：‘我作佛时，令我国土中众生皆有三十二相成就，乃至近一切种智。’<br>
      　　“复次，须菩提，菩萨摩诃萨行六波罗蜜时，见众生离诸善根，当作是愿：‘我作佛时，令我国土中众生诸善根成就，以是福德，能供养诸佛，乃至近一切种智。’<br>
      　　“复次，须菩提，菩萨摩诃萨行六波罗蜜时，见众生有三毒、四病，当作是愿：‘我作佛时，令我国土中众生无四种病、冷热风病、三种杂病及三毒病，乃至近一切种智。’<br>
      　　“复次，须菩提，菩萨摩诃萨行六波罗蜜时，见众生有三乘，当作是愿：‘我作佛时，令我国土中众生无二乘之名，纯一大乘，乃至近一切种智。’<br>
      　　“复次，须菩提，菩萨摩诃萨行六波罗蜜时，见众生有增上慢，当作是愿：‘我作佛时，令我国土中众生无增上慢之名，乃至近一切种智。’<br>
      　　“复次，须菩提，菩萨摩诃萨行六波罗蜜时，应作是愿：‘若我光明、寿命有量，僧数有限，当作是愿：我行六波罗蜜，净佛世界，成就众生。我作佛时，令我光明、寿命无量，僧数无限，乃至近一切种智。’<br>
      　　“复次，须菩提，菩萨摩诃萨行六波罗蜜时，应作是愿：‘若我国土有量，当作是愿：我随尔所时行六波罗蜜，净佛世界，成就众生。我作佛时，令我一国土如恒河沙等诸佛世界。’须菩提，菩萨摩诃萨作如是行，能具足六波罗蜜，近一切种智。<br>
      　　“复次，须菩提，菩萨摩诃萨行六波罗蜜时，当作是念：‘虽生死道长，众生性多。尔时，应如是正忆念：生死边如虚空，众生性边亦如虚空，是中实无生死往来，亦无解脱者。’菩萨摩诃萨作如是行，能具足六波罗蜜，近一切种智。”　　<br>
      　　【论】问曰：有何次第故，说菩萨见众生饥寒冻饿等？<br>
      　　答曰：菩萨过声闻、辟支佛地，得无生法忍受记，更无余事，唯行净佛世界、成就众生。今说净佛世界因缘，见不净世界相，愿我国土无如是事，是故次第说是事。菩萨行檀波罗蜜时，若见众生饥渴，衣服弊坏，即作念言：我福德智慧未成就，不能给足众生所须。若我但行慈悲心，则于众生无益，我当尔所时，深行三种福德，住三种福德中，能令贫穷众生皆得满足：若作转轮圣王、若作天王、若作神通圣人，则能多引导众生，破其悭贪，令住布施。以是众生布施，乃至菩萨布施因缘故，后成佛时，国土中无有贫穷者，心生随意所得，如欲界第六天所有诸物。菩萨如是随尔所时，积集檀波罗蜜功德故，充满一切。何以故？一切有为法属因缘，行善因缘具足故，皆应随意得果报。复次，众生破尸罗波罗蜜因缘故，短命多病，无有威德等。菩萨作是愿：我自具足持戒，亦教众生令持戒。余残诸愿亦如是，随义分别。<br>
      　　最后愿义不明了，今当略说：菩萨作如上愿已，疲厌心起：佛道无量无数阿僧祇劫行诸功德，然后可得；但一劫岁数不可得数，故佛以譬喻示人，何况无量无边阿僧祇劫，经此生死，受诸苦恼！众生亦无量无边，非可譬喻算数所及；但如三千大千世界中微尘等众生，犹尚难度，何况十方无量世界微尘等众生而可得度？以是事故，或心生退没，是名邪忆念。是故佛教是菩萨正忆念：生死虽长，是事皆空，如虚空，如梦中所见，非实长远，不应生厌心。又未来世亦是一念所缘，亦非长远。复次，菩萨无量福德智慧力故，能超无量劫。如是种种因缘故，不应生厌心。此中佛说大因缘，所谓生死如虚空，众生亦如是；众生虽多，亦无定实众生。如众生无量无边，佛智慧亦无量无边，度亦不难，是故菩萨不应生疲厌心。</p>
<div class="jwbt-box"><div class="jwbtbm"><a name=j1163-04-44><a href="1163-04.htm#MENU-top">释河天品第五十九（经作恒伽提婆品）</div></div></a></a>
<p>　　【经】尔时，有一女人，字恒伽提婆，在众中坐。是女人从坐起，偏袒右肩，右膝著地，合掌白佛言：“世尊，我当行六波罗蜜，取净佛世界，如般若波罗蜜中所说，我尽当行！”<br>
      　　是时，女人以金银华及水陆生华，种种庄严供养之具，金缕织成毡两张以散佛上；散已，于佛顶上虚空中化成四柱宝台，端正严好。是女人持是功德，与一切众生共之，回向阿耨多罗三藐三菩提。尔时，世尊知是女人深心因缘，即时微笑。如诸佛法种种色光从口中出，青、黄、赤、白、红、缥，遍照十方无量无边佛国，还绕佛三匝，从顶上入。<br>
      　　尔时，阿难从座起，右膝著地，合掌白佛：“佛何因缘微笑？诸佛法不以无因缘而笑！”<br>
      　　佛告阿难：“是恒伽提婆姊，未来世中当作佛，劫名星宿，佛号金华。阿难，是女人毕女身，受男子形，当生阿閦佛、阿毗罗提国土，于彼净修梵行。阿难，是菩萨在彼国土，亦号金华。是金华菩萨于彼寿终，复至他方佛国；从一佛国至一佛国，不离诸佛。譬如转轮圣王，从一观至一观，从生至终，足不蹈地。阿难，是金华菩萨摩诃萨亦如是，从一佛国至一佛国，乃至阿耨多罗三藐三菩提，未尝不见佛。”<br>
      　　时，阿难作是念言：“是金华菩萨摩诃萨后作佛时，诸菩萨摩诃萨会，当知为如佛会！”<br>
      　　佛知阿难意所念，告阿难言：“如是，如是。金华佛时菩萨摩诃萨会，当知为如佛会。阿难，是金华佛比丘僧无量无边，不可数不可数，若干百千万亿那由他。阿难，是金华菩萨作佛时，其国土无有是诸众恶，如上所说。”<br>
      　　阿难白佛言：“世尊，是女人从何处植德本、种善根？”<br>
      　　佛告阿难：“是女从燃灯佛种善根，初发阿耨多罗三藐三菩提心，以是功德，回向阿耨多罗三藐三菩提；亦以金华散燃灯佛上，求阿耨多罗三藐三菩提。阿难，如我尔时，以五华散燃灯佛上，求阿耨多罗三藐三菩提。燃灯佛知我善根成就，与我授阿耨多罗三藐三菩提记。是女人闻我授记，发心言：‘我当来世亦如是菩萨，得受阿耨多罗三藐三菩提记。’阿难，当知是女人于燃灯佛初发心。”<br>
      　　阿难白佛言：“世尊，是女人久习行阿耨多罗三藐三菩提？”<br>
      　　佛言：“如是，如是。是女人久习行阿耨多罗三藐三菩提。”　　<br>
      　　【论】问曰：如是大众闻说净国土行，何以但一女人取净国土愿？<br>
      　　答曰：多有发净国土愿者，但不发言。女人性轻躁好胜，世世习气故发言。<br>
      　　复次，有人言：“女人有得道分，余人无分。”佛法不然，随众生业因缘；譬如良药疗治诸病，不择贵贱。虽复女人浅智，而先世业因缘应得受记，心生欲说，故佛听自说。<br>
      　　复次，若佛默然与授记者，人则生疑，有何因缘故，独与此女授记？是故佛因其自说故而与授记。<br>
      　　问曰：何以名为恒伽提婆？<br>
      　　答曰：一切皆有名字，为识故，何足求义？有人言：“是女人父母供养恒伽神，得此女故，言恒伽提婆。恒伽是河名，提婆名天。”是女人福德因缘，生于富家，闻佛法信乐故，能以金银、宝华、金缕织成上下衣，并庄严自身缨络具，用供养上佛。佛报以授记，观是女人宿世所行，便微笑。微笑义如先说；此中小因缘而起大事，故佛微笑。<br>
      　　问曰：是女福德应久转女人，何以方于阿閦佛国乃转女身？<br>
      　　答曰：世间五欲难断，女人著欲情多故，虽世世行诸福德，不能得男子身；今得授记，诸烦恼折薄，是故于阿閦佛国方得男子身。有人言：“此女宿世以人多轻女人故，愿女身受记。”如是等因缘，不转女身而得受记。复次，经说女人五碍，不说不得受记，是故不应生难。<br>
      　　阿难闻是女人无量劫中从一佛国至一佛国广集功德，当来得净佛世界，其中菩萨皆有三十二相、八十种随形好、无量光明，是故阿难叹未曾有，能如是净国土，便为如佛会。佛可其言已，阿难等疑此女人希有，闻少法而得大果报。是故阿难问：是女人从何处植诸德本？佛答：锭光佛授我记时，是女人持金华散佛，彼作是愿：此人后成佛时，亦当授与我记。从彼种善根，今得果报。</p>
<div class="jwbt-box"><div class="jwbt"><a name=j1163-04-45><a href="1163-04.htm#MENU-top">大智度论卷第七十六</div></a></a>
<div class="jwbtbm"><a name=j1163-04-46><a href="1163-04.htm#MENU-top">释学空不证品第六十</div></div></a></a>
<p>　　【经】须菩提白佛言：“世尊，若菩萨摩诃萨欲行般若波罗蜜云何学空三昧？云何入空三昧？云何学无相、无作三昧？云何入无相、无作三昧？云何学四念处？云何修四念处？乃至云何学八圣道分？云何修八圣道分？”<br>
      　　佛告须菩提：“菩萨摩诃萨行般若波罗蜜时，应观色空，受、想、行、识空；十二入、十八界空；乃至应观欲、色、无色界空。作是观时，不令心乱。是菩萨摩诃萨若心不乱，则不见是法；若不见是法，则不作证。何以故？是菩萨摩诃萨善学自相空故，不有余，不有分，证法、证者皆不可见。”<br>
      　　须菩提白佛言：“世尊，如佛所说，菩萨摩诃萨不应空法作证。世尊，云何菩萨住空法中而不作证？”<br>
      　　佛告须菩提：“若菩萨摩诃萨具足观空，先作是愿：‘我今不应空法作证，我今学时，非是证时。’菩萨摩诃萨不专摄心系在缘中，是故菩萨摩诃萨于阿耨多罗三藐三菩提中不退，亦不取漏尽证。须菩提，菩萨摩诃萨如是大善妙法成就。何以故？住是空中作是念：‘我今是学时，非是证时。’须菩提，菩萨摩诃萨应如是念：‘我是学檀波罗蜜时，非是证时。学尸罗波罗蜜、羼提波罗蜜、毗梨耶波罗蜜、禅波罗蜜时，修四念处时，乃至修八圣道分时，非是证时。修空三昧、无相三昧、无作三昧时，非是证时。修佛十力、四无所畏、四无碍智、十八不共法、大慈大悲时，非是证时。我今学一切种智时，非是得须陀洹果证，乃至阿罗汉果、辟支佛道证时。’如是，须菩提，菩萨摩诃萨行般若波罗蜜，学空观，住空中；学无相、无作观，住无相、无作中。修四念处不证四念处，乃至修八圣道分不证八圣道分。是菩萨虽学三十七品，虽行三十七品，而不作须陀洹果证，乃至辟支佛道。<br>
      　　“须菩提，譬如壮夫劲勇猛健，善于兵法，六十四能，坚持器仗，安立不动，巧诸技术，端正净洁，人所爱敬；少修事业，得报利多，以是因缘故，众所恭敬，尊重赞叹；见人敬重，倍复欢喜。少有因缘，当至他处，扶将老弱，过诸险难恐怖之处，安慰父母，晓喻妻子：‘莫有恐懅！我能过此，必无所苦。’险难道中，多有怨贼潜伏劫害，其人智力具足故，能度恶道，还归本处，不遇贼害，欢喜安乐。须菩提，菩萨摩诃萨亦如是，于一切众生中，慈悲喜舍心遍满足。尔时，菩萨摩诃萨住四无量心，具足六波罗蜜，不取漏尽证；学一切种智，入空，无相、无作解脱门，是时菩萨不随一切诸相，亦不证无相三昧，以不证无相三昧故，不堕声闻、辟支佛地。<br>
      　　“须菩提，譬如有翼之鸟，飞腾虚空而不堕坠，虽在空中，亦不住空。须菩提，菩萨摩诃萨亦如是，学空解脱门，学无相、无作解脱门，亦不作证；以不证故，不堕声闻、辟支佛地。未具足佛十力、大慈大悲、无量诸佛法、一切种智，亦不证空、无相、无作解脱门。<br>
      　　“须菩提，譬如健人，学诸射法，善于射术，仰射空中，复以后箭射于前箭，箭箭相拄，不令箭堕，随意自在；若欲令堕，便止后箭，尔乃堕地。须菩提，菩萨摩诃萨亦如是，行般若波罗蜜，以方便力故，为阿耨多罗三藐三菩提诸善根未具足，不于实际作证；若善根成就，是时便于实际作证。以是故，须菩提，菩萨摩诃萨行般若波罗蜜时，应如是观诸法相！”<br>
      　　须菩提白佛言：“世尊，菩萨摩诃萨所为甚难！何以故？虽学是诸法相，学实际、学如、学法性、学毕竟空，乃至学自相空及三解脱门，终不中道堕落。世尊，是甚希有！”<br>
      　　佛告须菩提：“是菩萨摩诃萨不舍一切众生故，作如是愿。须菩提，若是菩萨摩诃萨作是念：‘我不应舍一切众生！一切众生没在无所有法中，我应当度！’尔时，即入空解脱门、无相解脱门、无作解脱门。须菩提，当知是菩萨摩诃萨成就方便力，未得一切种智，行是解脱门，亦不中道取实际证。<br>
      　　“复次，须菩提，菩萨摩诃萨欲观是诸甚深法，所谓内空乃至无法有法空，四念处乃至三解脱门。尔时，菩萨摩诃萨应生如是心：‘是诸众生长夜行我相，乃至知者、见者相，著于得法。为众生断是诸相故，得阿耨多罗三藐三菩提时，当说法。’尔时，菩萨行空解脱门，无相、无作解脱门，亦不取实际证；以不证故，不堕须陀洹果乃至辟支佛道。须菩提，是菩萨摩诃萨以是心欲成就善根故，不中道实际作证，不失四禅、四无量心、四无色定、四念处乃至八圣道分，空、无相、无作，佛十力、四无所畏、四无碍智、大慈大悲、十八不共法。是时，菩萨摩诃萨成就一切助道法，乃至阿耨多罗三藐三菩提，终不耗减。是菩萨有方便力故，常增益善法，诸根通利，胜于阿罗汉、辟支佛根。<br>
      　　“复次，须菩提，若菩萨摩诃萨作是念：‘众生长夜著四颠倒，常想、乐想、净想、我想。为是众生故，求萨婆若，我得阿耨多罗三藐三菩提时，为说无常法，苦、不净、无我法。’是菩萨成就是心，以方便力行般若波罗蜜，不得佛三昧，未具足佛十力、四无所畏、四无碍智、大慈大悲、十八不共法，亦不实际作证。尔时，菩萨修无作解脱门，虽未得阿耨多罗三藐三菩提，亦不实际作证。<br>
      　　“复次，须菩提，若菩萨摩诃萨作是念：‘众生长夜著得法，所谓我、众生乃至知者、见者，是色、是受想行识，是入、是界，是四禅、四无量心、四无色定。我如是行，如我得阿耨多罗三藐三菩提时，令众生无是得法。’菩萨是心成就，以方便力行般若波罗蜜，未具足佛十力、四无所畏、四无碍智、大慈大悲、十八不共法，不于实际作证。尔时，菩萨具足修空三昧。<br>
      　　“复次，须菩提，若菩萨摩诃萨作是念：‘众生长夜行诸相，所谓男相、女相，色相、无色相。我如是行，如我得阿耨多罗三藐三菩提时，令众生无是诸相过失！’是心成就，以方便力行般若波罗蜜，未具足佛十力，乃至十八不共法，不于实际作证。尔时，菩萨摩诃萨，具足修无相三昧。”<br>
      　　“须菩提，若菩萨摩诃萨学六波罗蜜，学内空乃至无法有法空，学四念处乃至空、无相、无作解脱门，学佛十力、四无所畏、四无碍智、大慈大悲，学十八不共法。如是智慧成就，若著作法，若住三界，无有是处！是菩萨摩诃萨学助道法，行助道法时，应当试问：‘菩萨摩诃萨欲得阿耨多罗三藐三菩提，云何学是法，观空不证实际？以不证故，不堕须陀洹果乃至辟支佛道；观无相、无作、无起、无生、无所有，亦不取证实际，而修行般若波罗蜜。’应如是问！须菩提，若诸菩萨摩诃萨若试问时，是菩萨若如是答：‘菩萨摩诃萨但应观空，但应观无相、无作、无起、无生、无所有；是菩萨摩诃萨不应学空、无相、无作、无起、无生、无所有，不应学是助道法。’须菩提，当知是菩萨诸佛未授阿耨多罗三藐三菩提记。何以故？是人不能说阿鞞跋致菩萨所学相，不能示，不能答。若是菩萨摩诃萨能说、能示、能答阿鞞跋致所学相，当知是菩萨摩诃萨已习学菩萨道入薄地，如余阿鞞跋致菩萨摩诃萨阿鞞跋致相。”<br>
      　　须菩提白佛言：“世尊，颇有未得阿鞞跋致菩萨能如是答不？”<br>
      　　佛言：“有。须菩提，是菩萨摩诃萨六波罗蜜若闻若不闻，能如是答，如阿鞞跋致菩萨摩诃萨。”<br>
      　　须菩提言：“世尊，多有菩萨求佛道，少有菩萨能如是答，如阿鞞跋致菩萨摩诃萨，学道、无学道中。”<br>
      　　佛语须菩提：“如是，如是。是菩萨甚少！何以故？菩萨摩诃萨少有如是得受记，行阿鞞跋致干慧地。若有得受记，是人能如是答，是人善根明了，诸天世人所不能坏。”　　<br>
      　　【论】问曰：学空、入空，有何差别？<br>
      　　答曰：初名学空，后是入空；因是学空，果是入空；方便名学空，得名入空；如是等二道。无相、无作，三十七品亦如是。三解脱门、三十七品，是声闻、辟支佛涅槃道，佛敕菩萨应行是道。<br>
      　　须菩提作是念：此是涅槃道，云何菩萨行是法而不取涅槃证？佛答：菩萨观色等一切法空，是菩萨以深入禅定，心不乱，得利智慧力故，不见是空法，以不见故无所证；声闻、辟支佛断吾我，舍爱著，直趣涅槃。是菩萨善学自相空，色法中乃至微尘，不留遗余微细之分；无色法中，乃至不留一念；直入毕竟空中，乃至不见是空法可以为证。<br>
      　　佛虽答，须菩提未达佛意，更问：如佛所说，菩萨不应空法作证；今入空中，云何不作证？佛答：以深入故能不证，具足者即是深入。譬如执菅草，捉缓则伤手，若捉急则无伤；菩萨亦如是，深入空故，知空亦空，涅槃亦空，故无所证。复次，菩萨未入空时，作是思惟：我应遍观诸法空，不应不具足知而取证。是故不专心摄念入禅系在空缘中。所以者何？若专心系在空缘，则心柔软，不能从空自出。<br>
      　　问曰：上言深入禅定，不令心乱，今云何言不专心？<br>
      　　答曰：今言不专心，是初入时，为不能自出故；上言深入者，入已深，知空亦空，不令心在余事，故言不乱。<br>
      　　复次，是菩萨应作是念：我今未具三十二相、八十种随形好，十力、四无所畏诸佛法，云何取涅槃证？我今是学时，薄诸烦恼，教化众生，令入佛道。若我得佛事具足，是时当取证。是故菩萨虽入三解脱门而不取证。是中说譬喻：壮夫是菩萨；父母亲族是可度众生；险道是三界生死；恶贼是魔民及诸烦恼；器仗是菩萨五神通等种种方便力；还归本处是菩萨所行道；安立不动是菩萨住毕竟空，以四无量心运致可度众生著涅槃安乐处。<br>
      　　时会者疑空中无所有，云何可行？是故佛说鸟喻：如鸟飞空虚，无所依止，而远逝不坠。复次，是菩萨未具足道法，未至佛道，于其中间而不作证；如鸟未到所至，终不中住。学是空法，为自断烦恼，为众生故。又为明了故，说善射譬喻，如人善于射术：弓是菩萨禅定；箭是智慧；虚空是三解脱门；地是涅槃。是菩萨以智慧箭，射三解脱门虚空，更以方便力故，以后箭射前箭，不令堕涅槃地，未具足十力等佛事，终不取证。<br>
      　　须菩提欢喜白佛言：诸菩萨所为甚难，实为希有，所谓行空而不作证。佛答：是菩萨本愿，诸一切众生令得离苦，以是本愿大悲心所持故，虽行空不作证。<br>
      　　复次，若菩萨作是念：一切众生处在苦中，为颠倒所缚，没在无所有中；是时即行空、无相、无作解脱门。当知是菩萨有方便力，行三解脱门，而不舍众生。<br>
      　　复次，菩萨欲观甚深法，所谓十八空，三十七品，三解脱门。先应作是念：众生长夜著我相等，行者若直观甚深法，或得声闻道，或堕邪见，以无怜愍心，不能深入自相空故。是以菩萨欲观是法，先生悲心，所谓众生长夜著吾我心诸烦恼。长夜，名久远；无量劫来是我必不可得，但空虚诳颠倒故，受诸忧恼。菩萨见是已作愿：我当为众生成佛道，断是众生著我颠倒；是时，即是行空等三解脱门而不证实际。是善根成就，菩萨不取实际证，亦不失四禅等诸功德。菩萨深入空故，诸根猛利，胜于二乘。破四颠倒义，亦如上说。<br>
      　　复次，菩萨作是念：众生长夜著得法，所谓我、众生，乃至若著作法，若住三界；无有是处！义皆同观空而不取证。<br>
      　　问曰：云何知是菩萨未得道而能行此深空？<br>
      　　答曰：经中自说因缘：是菩萨应试问：云何菩萨应学空而不取证？若菩萨答：但应念空，一心习行，如声闻、辟支佛法，不但学知而已；乃至无生、无所有，亦如是。当知是菩萨未为诸佛所授记。所以者何？不说方便学知故观空。若是菩萨异于上答者，当知是阿鞞跋致，已习学入于薄地。学习，名先学知空；薄地，名阿鞞跋致地中诸烦恼薄。<br>
      　　须菩提闻阿鞞跋致相、非阿鞞跋致相已，白佛言：世尊，颇有菩萨未得阿鞞跋致，能如是答不？佛言：有。有菩萨若闻六波罗蜜，若不闻，能如阿鞞跋致答。若闻者，但从师闻，自未具足菩萨地；若不闻者，自思惟、正忆念，虽未得无生忍，能求诸法相，如阿鞞跋致菩萨答。须菩提言：多有人求佛道，少能如是答，如阿鞞跋致菩萨学地、无学地中。未得无生法忍名学地，得无生法忍名无学地。佛言：少！何以故少？有菩萨从诸佛受记，已从诸佛受记者，能如是答。何以故？诸法实相，唯佛能遍知；佛知此人能如法答，故悬与授记。是菩萨虽少，善根明了，能广利益众生，无能坏者。</p>
<div class="jwbt-box"><div class="jwbtbm"><a name=j1163-04-47><a href="1163-04.htm#MENU-top">释梦誓品第六十一之上（经作梦中品）</div></div></a></a>
<p>　　【经】佛告须菩提：“若菩萨摩诃萨乃至梦中不贪声闻、辟支佛地，亦不贪三界，观诸法如梦、如幻、如响、如焰、如化，亦不作证。须菩提，当知是阿鞞跋致菩萨摩诃萨阿鞞跋致相。<br>
      　　“复次，须菩提，菩萨摩诃萨梦中见佛，与无数百千万亿比丘、比丘尼、优婆塞、优婆夷、天龙鬼神、紧那罗等说法；从佛闻法，即解中义，随法行。须菩提，当知是阿鞞跋致菩萨摩诃萨阿鞞跋致相。<br>
      　　“复次，须菩提，菩萨摩诃萨梦中见佛三十二相、八十随形好，大光明踊在虚空，于大比丘僧中说法；现大神力，化作化人，到他佛国土施作佛事。须菩提，当知是阿鞞跋致菩萨摩诃萨阿鞞跋致相。<br>
      　　“复次，须菩提，若菩萨摩诃萨梦中见兵起破聚落，若破城邑，若失火时，若见虎狼师子猛害之兽，若见欲来级其头者，若见父母丧亡，兄弟姊妹及诸亲友知识死者，见如是等种种愁苦之事，不惊不怖，亦不忧恼。从梦觉已，即时思惟：‘三界虚妄，皆如梦耳！我得阿耨多罗三藐三菩提时，亦当为众生说三界如梦。’须菩提，当知是阿鞞跋致菩萨摩诃萨阿鞞跋致相。<br>
      　　“复次，须菩提，云何当知是阿鞞跋致菩萨摩诃萨得阿耨多罗三藐三菩提时，国中无三恶道？须菩提，菩萨摩诃萨，若梦中见地狱、畜生、饿鬼，作是念：‘我当勤精进，得阿耨多罗三藐三菩提时，令我国中无一切三恶道。何以故？是梦及诸法，无二无别。’须菩提，当知是阿鞞跋致菩萨摩诃萨阿鞞跋致相。<br>
      　　“复次，须菩提，菩萨摩诃萨梦中见地狱火烧众生，作是誓：‘若我实是阿鞞跋致者，是火当灭！’是火即灭，若地狱火即灭，是阿鞞跋致相。<br>
      　　“复次，若菩萨昼日见城郭火起，作是念：‘我梦中见阿鞞跋致行类相貌，我今实有是者，自立誓言：是火当灭！’若火灭者，当知是菩萨得受阿耨多罗三藐三菩提记，住阿鞞跋致地。若火不灭，烧一家置一家，烧一里置一里。须菩提，当知被烧家破法业因缘厚集，以是故，烧一家置一家，是诸众生今世受破法余殃故被烧。须菩提，以是因缘故，当知是阿鞞跋致菩萨摩诃萨阿鞞跋致相。”<br>
      　　佛告须菩提：“今当更为汝说阿鞞跋致行类相貌。须菩提，若男子、若女人为非人所持，是时菩萨摩诃萨作是念：‘若我为过去诸佛所授记，我心清净求阿耨多罗三藐三菩提，行清净正道，远离声闻、辟支佛心，远离声闻、辟支佛念，应当成阿耨多罗三藐三菩提。我必得阿耨多罗三藐三菩提，非不得；十方国土中现在无量诸佛，无所不知，无所不见，无所不解，无所不证。诸佛知我深心，审定必当得阿耨多罗三藐三菩提。以是至诚誓故，是男子、女人为非人所持，为非人所恼，是非人当远去！’须菩提，是菩萨摩诃萨如是誓，若非人不去者，当知是菩萨摩诃萨未从过去诸佛受阿耨多罗三藐三菩提记。须菩提，若菩萨摩诃萨如是誓，若非人去者，当知是菩萨摩诃萨已从过去诸佛受阿耨多罗三藐三菩提记。须菩提，以是行类相貌，当知是阿鞞跋致菩萨摩诃萨阿鞞跋致相。<br>
      　　“复次，须菩提，菩萨摩诃萨远离六波罗蜜及方便力，不久行四念处，乃至不久行空、无相、无作三昧，未入菩萨位，是菩萨为恶魔所娆。菩萨作是誓：‘若我实从诸佛受记者，是非人当去。’是时，恶魔即作方便，敕非人令去。恶魔有威力，胜诸非人故，非人即去。是时，菩萨作是念：‘以我誓力故，非人去。’不知是恶魔力，恃是证故，轻弄毁懱诸余菩萨，作是言：‘我已从诸佛受记，汝等未得。’用是空誓，无方便力故，生增上慢。以是事故，远离萨婆若，远离阿耨多罗三藐三菩提。须菩提，当知是人堕于二地，若声闻地、若辟支佛地。以是誓因缘故，起于魔事。是人以不亲近依止善知识，不问阿鞞跋致相故，为魔所缚，益复坚固。所以者何？是菩萨不久行六波罗蜜，无方便力故。须菩提，当知是为菩萨魔事。须菩提，云何菩萨摩诃萨不久行六波罗蜜，乃至未入菩萨位，为恶魔所娆？须菩提，恶魔变化作种种身，语菩萨言：‘汝于诸佛所，得受阿耨多罗三藐三菩提记：汝字某，汝父字某，汝母字某，汝兄弟、姊妹字某，汝七世父母名字如是；汝在某方、某国，某城、某聚落中生。’若见菩萨性行和柔，语菩萨言：‘汝先世亦复柔和。’若见急性卒暴，便言：‘汝先世亦尔。’若见菩萨修阿兰若行，语言：‘汝先世亦修阿兰若行。’若见菩萨乞食纳衣，中后不饮浆，一坐食，一钵他食，死尸间住，露地住，树下止，常坐不卧，如敷坐但受三衣，若少欲，若知足，若远离住，若不涂脚，若少言语，便语菩萨言：‘汝先世亦有是行。何以故？汝今有此头陀功德，汝先世亦必有是功德。’是菩萨闻是先世事及名姓，闻今赞头陀功德，即欢喜生憍慢心。是时恶魔语菩萨言：‘汝有如是功德、如是相，汝实从诸佛受阿耨多罗三藐三菩提记。’须菩提，恶魔或作比丘被服，或作居士形，或作父母身，来到菩萨所，如是言：‘汝已得受阿耨多罗三藐三菩提记。何以故？是阿鞞跋致功德相，汝尽具足有之。’须菩提，我所说实阿鞞跋致行类相貌，是人永无！须菩提，当知是菩萨摩诃萨为魔所持。何以故？是阿鞞跋致行类相貌，是人永无，以闻是名字故生憍慢心，轻弄毁懱余人。须菩提，是名菩萨摩诃萨为魔事所持，当知是为菩萨魔事。<br>
      　　“复次，须菩提，菩萨摩诃萨不久行六波罗蜜，不知名字相，不知色相，不知受、想、行、识相。恶魔来语言：‘汝当来世得阿耨多罗三藐三菩提，有如是名字。’随其本念，说其名号。是无智、无方便菩萨作是念：‘我先亦有是成佛名号念，是人如我所念说，是人所说合我本念，我必为诸佛所授记。’须菩提，我所说阿鞞跋致行类相貌，是人永无，但以空名字，轻弄毁懱余人。以是事故，远离阿耨多罗三藐三菩提。是菩萨摩诃萨远离般若波罗蜜，无方便力，远离善知识，与恶知识相得，故堕二地，声闻、辟支佛地。若久久往来生死中，然后还依止般若波罗蜜，若值善知识，常随逐亲近故，得阿耨多罗三藐三菩提。是人于是身，若不即悔，当堕二地，若阿罗汉地、若辟支佛地。须菩提，譬如比丘于四重禁法，若犯一事，非沙门、非释子，是人现身不得四沙门果。须菩提，是著空名字菩萨，心亦如是，轻弄毁懱余人故，当知是罪重于比丘四禁。须菩提，置是重罪，其罪过于五逆。以受是名字故，生高心，轻弄毁懱余人；若生是心，当知其罪甚重！如是名字等微细魔事，菩萨当觉知！<br>
      　　“复次，须菩提，菩萨在空闲山泽旷远之处，魔来到菩萨所，赞叹远离法，作是言：‘善男子，汝所行，是佛所称誉远离法。’须菩提，我不赞叹远离，所谓但在空闲山泽旷远之处。”<br>
      　　须菩提言：“世尊，若空闲山泽旷远之处非远离法者，云何更有异远离？”<br>
      　　佛告须菩提：“若菩萨摩诃萨远离声闻、辟支佛心，住空闲山泽旷远之处，是佛所许远离法。须菩提，如是远离法，菩萨摩诃萨应所修行，昼夜行是远离法，是名远离行菩萨。<br>
      　　“须菩提，若恶魔所说远离法，空闲山泽旷远之处，是菩萨心在愦闹，所谓不远离声闻、辟支佛心，不勤修般若波罗蜜，是菩萨摩诃萨不能具足一切种智。是菩萨行恶魔所说远离法，心不清净，而轻余菩萨城傍心净，无声闻、辟支佛愦闹，亦无诸余杂恶心，具足禅定、解脱、智慧、神通者。是离般若波罗蜜、无方便菩萨摩诃萨，虽在绝旷百由旬外，禽兽、鬼神、罗刹所住之处，若一岁、百千万亿岁，若过万亿岁，不知是菩萨远离法，所谓诸菩萨以是远离法，深心发阿耨多罗三藐三菩提不杂行。是菩萨愦闹行而依受著是远离，是人所行，佛所不许！<br>
      　　“须菩提，我所说实远离法，是菩萨不在是中，亦不见是远离相。何以故？但行是空远离故。尔时，恶魔来在虚空中住，赞言：‘善哉！善哉！善男子，此是佛所说真远离法！汝行是远离，疾得阿耨多罗三藐三菩提。’是菩萨摩诃萨念著是远离，而轻易诸余求佛道清净比丘以为愦闹，以愦闹为不愦闹，以不愦闹为愦闹，应恭敬而不恭敬，不应恭敬而恭敬。是菩萨作是言：‘非人念我，来称赞我，我所行者是真远离。住城傍者，谁当称美汝！’以是因缘故，轻余菩萨摩诃萨。须菩提，当知是名菩萨栴陀罗，污染诸菩萨。是人似像菩萨，实是天上人中之大贼，亦是沙门被服中贼！如是人，诸求佛道者所不应亲近，不应供养恭敬。何以故？须菩提，当知是人堕增上慢。以是故，若菩萨摩诃萨欲不舍一切智，欲得阿耨多罗三藐三菩提，一心欲求阿耨多罗三藐三菩提，欲利益一切众生，不应亲近是人，恭敬供养。菩萨摩诃萨法，常应勤求自利，厌患世间，心常远离三界；于是人当起慈悲喜舍心：‘我行菩萨道，不应生如是过罪，若生当疾灭！’须菩提，菩萨摩诃萨当善觉是事，是事中善自勉出！<br>
      　　“复次，须菩提，菩萨摩诃萨深心，欲得阿耨多罗三藐三菩提者，当亲近恭敬供养善知识。”<br>
      　　须菩提白佛言：“世尊，何等是菩萨摩诃萨善知识？”<br>
      　　佛告须菩提：“诸佛是菩萨摩诃萨善知识，诸菩萨摩诃萨亦是菩萨善知识。须菩提，阿罗汉亦是菩萨善知识，是为菩萨摩诃萨善知识。<br>
      　　“复次，须菩提，六波罗蜜亦是菩萨善知识，四念处乃至十八不共法，亦是菩萨善知识。须菩提，如、实际、法性，亦是菩萨善知识。须菩提，六波罗蜜是世尊，六波罗蜜是道，六波罗蜜是大明，六波罗蜜是炬，六波罗蜜是智，六波罗蜜是慧，六波罗蜜是救，六波罗蜜是归，六波罗蜜是洲，六波罗蜜是究竟道，六波罗蜜是父是母。四念处乃至一切种智，亦如是。何以故？六波罗蜜及三十七道法，亦是过去诸佛父母；六波罗蜜、三十七道法，亦是未来、现在十方诸佛父母。何以故？须菩提，六波罗蜜、三十七道法中生过去、未来、现在十方诸佛故。以是故，须菩提，菩萨摩诃萨欲得阿耨多罗三藐三菩提，净佛世界，成就众生，当学六波罗蜜、三十七道法，及四摄法摄取众生。何等四？布施、爱语、利益、同事。须菩提，以是利益故，我言六波罗蜜及三十七道法，是诸菩萨摩诃萨世尊，是道，是大明，是炬，是智，是慧，是救，是归，是洲，是究竟道，是父，是母。须菩提，以是故，菩萨摩诃萨欲不随他人教住，欲断一切众生疑，欲净佛世界、成就众生，当学是般若波罗蜜！所以者何？是般若波罗蜜中广说诸法，是菩萨摩诃萨所应学处。”　　<br>
      　　【论】问曰：阿鞞跋致品中已广说阿鞞跋致相，今何以更说？<br>
      　　答曰：所说般若波罗蜜义，皆是阿鞞跋致相；但阿鞞跋致品中多说其事，余品中亦处处有说阿鞞跋致相，但不次第。有人言：“为后来众生异语说阿鞞跋致相。”有人言：“有二种阿鞞跋致：一者、已得记，二者、未得记。得受记有二种：一者、现前受记，二者、不现前受记。不现前受记有二种：一者、具足受记因缘，二者、未具足受记因缘。具足受记因缘者，知诸法实相，具足六波罗蜜；不具足受记因缘者，但知诸法实相，得般若波罗蜜分，余波罗蜜未具足。是菩萨能如阿鞞跋致菩萨答，此是前品末所说阿鞞跋致。是故次第说：梦中不贪二地，虽未具足阿鞞跋致法，亦名阿鞞跋致。欲说如是等阿鞞跋致相故，此品中次第说。”是菩萨昼日常习行空故，夜梦中亦不贪三界：是人常行慈悲心于众生，深乐佛法故，不贪二乘；若梦、若觉，观一切法如梦、如幻等。是菩萨虽未得现前受记，余法未具足，亦名阿鞞跋致相。何以故？菩萨于二处退转：一者、著世间乐故转，二者、取二乘故转。是菩萨坚心，深入空及慈悲心故，乃至梦中亦不贪三界、二乘，何况觉时！<br>
      　　复次，若菩萨梦见佛在人天大众中说法，所谓诸法实相义；菩萨知是义，心与法合。<br>
      　　复次，诸佛秘密法，菩萨梦中得见，所谓见佛身无量，过须弥山，色如阎浮檀金，三十二相，八十种随形好，以自庄严；放无量光明，梵音声说法；及身毛孔出无量化佛至十方，种种方便力施作佛事，度脱众生。尔时，是菩萨见是佛神通力故，深心清净问佛法，得诸法实相，是名阿鞞跋致。是菩萨常行毕竟空故，我、我所等诸烦恼折薄，乃至自身不惜，何况余亲？是因缘故，若梦中见：若自身，若父母等，若杀、若死因缘，及聚落破等，不忧恼、怖畏。觉已思惟：如梦中不死而见死，不畏而见畏，一切三界皆尔，何但梦中！我作佛时，当为众生说诸法毕竟空皆如梦。<br>
      　　复次，有菩萨种清净国土因缘时，作是愿：我尔许时积集净国土行。是心修习故，梦中若见三恶道众生时，即得是心：我作佛时，令我国土乃至无三恶道名。<br>
      　　复次，是菩萨常修慈悲心故，梦中见地狱火烧众生，作誓，火即灭。觉已，取是相，若见实火烧城郭，作是念：我梦中能灭火，此火亦当可灭！所以者何？佛说梦、觉无异故。是菩萨于无量劫修习福德，得诸法实相故，鬼神、龙王等助灭是火。其中有不灭，烧一家置一家者，是众生重罪故。菩萨福德智慧力，不能灭重罪者，所谓破法业。法者，般若波罗蜜；诸余法利益，无及般若波罗蜜者，是故破者罪重。以菩萨誓力故，不次第烧，唯罪重者不救，不妨是阿鞞跋致相。非人所持，亦如咒火。有菩萨未得无生法忍，闻是阿鞞跋致咒故，鬼去便作咒。是菩萨自未有力，魔来遣鬼神故，自恃为己力。有如是失故，佛示令觉知。<br>
      　　复次，菩萨未入正位，魔作种种形，随其念而示语：汝已得受记，汝有是相，但以肉眼故不知。以是因缘故，生增上慢，轻懱余人。<br>
      　　复次，菩萨不得诸法实相，不知色等五众和合边更有名字相。魔来与授记，汝当作佛，名字某甲。是菩萨思惟：我本有是名字念，今所说者，同我所愿，必是诸佛授记，是故心生憍慢，轻余大菩萨。以是因缘故，远离无上道；受罪毕，堕于二乘。若即此身悔，当久久偿罪毕，还依止般若波罗蜜，得作佛。所以者何？若转身乃悔，则罪重叵灭，不得作佛。是心著是空名字，得重罪故，佛说四重禁喻；破是重禁，现身不得四道果。所以者何？是四禁中，妄语称我是阿罗汉；此中著是受莂名字，自言我当作佛，是故重于四禁。过五逆罪者，如地狱品中，破般若波罗蜜罪说。微细魔事者，细名不逆其意，随其本念，助成其心；是菩萨未得阿鞞跋致法，魔诳言已得，是微细魔事。利根菩萨，应觉除远离！<br>
      　　复次，菩萨在远离处，魔来赞叹：汝能远离亲族、同学，独在深山林中，为佛道故，是为真菩萨道行！是菩萨用是故，生憍慢心，轻余在众中住菩萨。以是事故，远离佛道，堕于二乘。佛种种因缘，诃是菩萨是贼、是栴陀罗等，如经中说，不应亲近。佛所说远离，心离二乘、三界，是名真远离。如经中广说如是等细微魔事，应当觉而远离。<br>
      　　复次，菩萨欲深心得无上道，深心名一心、重心，深爱佛道，出于一切世间所乐；当亲近善知识。所以者何？有二因缘故得无上道：一者、内，二者、外。内，名正忆念，思惟、筹量诸法；外，名诸善知识。佛余处种种说善知识相，是故须菩提问佛：世尊，何等是菩萨善知识？佛答：诸佛、大菩萨及声闻，是菩萨善知识；六波罗蜜乃至一切种智，如、法性、实际等诸法，亦是善知识。法能成办其事故，说六波罗蜜等诸法名善知识。三种圣人以此六波罗蜜法令菩萨奉行，得作佛。是故法及人，通名善知识。<br>
      　　问曰：佛及菩萨、六波罗蜜，能成菩萨故，应是善知识；小乘道异，云何能与作善知识？<br>
      　　答曰：有小乘人先世求佛道故利根，虽是小乘，有怜愍心，观应成大乘者为说大乘法，知报佛恩故，令佛种不断。如舍利弗六十劫求佛道，虽退转作阿罗汉，亦利根智慧，能为菩萨说大乘。须菩提常行无诤三昧，常有慈悲心于众生故，亦能教化菩萨大乘法。如摩诃迦葉以神通力持此身至弥勒出世，于九足山中出，与大众作得道因缘。如是等甚多。<br>
      　　问曰：六波罗蜜摄一切法，今何以别说三十七品，至如、法性、实际？<br>
      　　答曰：六波罗蜜是略说；四念处等是广说，解六波罗蜜。六波罗蜜是菩萨初道，小远；三十七品是近因缘。于六波罗蜜中，禅波罗蜜、般若波罗蜜最大；譬如虽有星宿，日月最胜。是二波罗蜜中，四念处、佛十力等法最妙，能大利益，现世令人得道故，持戒、布施等不如故。别说如等无为法，实不虚诳故，能成菩萨事。行四念处等法，得是如等法，令菩萨得出虚诳法故，名善知识。<br>
      　　复次，是六波罗蜜等法，如佛无异，佛现在亦以是法度人，是故言世尊；如世尊所说不可坏，六波罗蜜等所说亦不可坏，是故言六波罗蜜是世尊。是道者，行是道，径入无量佛法中。六波罗蜜中所说，人筹量思惟分别常修行，令人得大智慧，破诸世间无明，是故说六波罗蜜是大明。是大炬、是智、是慧、是救、是归、是洲、是究竟道，如上说。般若波罗蜜是母，五波罗蜜是父，和合说故，言六波罗蜜是父母。如六波罗蜜说，四念处等亦如是。是中说因缘：六波罗蜜等法，亦是三世十方佛父母。是六波罗蜜等是自利法，行者欲以六波罗蜜教化众生、净佛世界，应以四摄法摄取众生。四摄法义，如先说。如是自利、利他故，佛说六波罗蜜、三十七品等诸法是世尊、是道等。是故菩萨若欲不随他教，不随他教名自知诸法实相，乃至变作佛身来说异于法相，亦不信不随；自得菩萨道，渐渐具足诸佛法，净佛世界，成就众生；得佛道，能断一切众生疑；若欲得是者，当学般若。般若波罗蜜中，世间、出世间，若大、若小，无事不说。</p>
<div class="jwbt-box"><div class="jwbt"><a name=j1163-04-48><a href="1163-04.htm#MENU-top">大智度论卷第七十七</div></a></a>
<div class="jwbtbm"><a name=j1163-04-49><a href="1163-04.htm#MENU-top">释梦誓品第六十一之下</div></div></a></a>
<p>　　【经】尔时，须菩提白佛言：“世尊，何等是般若波罗蜜相？”<br>
      　　佛告须菩提：“如虚空相，是般若波罗蜜相。须菩提，般若波罗蜜无所有相。”<br>
      　　须菩提白佛言：“世尊，颇有因缘，如般若波罗蜜相，诸法相亦如是耶？”<br>
      　　佛告须菩提：“如是，如是。如般若波罗蜜相，诸法相亦如是。何以故？须菩提，一切法离相、空相，以是因缘故。须菩提，如般若波罗蜜相，诸法相亦如是，所谓离相、空相故。”<br>
      　　须菩提白佛言：“世尊，若一切法一切法离，一切法一切法空，云何知众生若垢、若净？世尊，离相法无垢、无净，空相法无垢、无净，离相、空相法不能得阿耨多罗三藐三菩提，离相、空相无法可得。世尊，离相中，空相中，无有菩萨得阿耨多罗三藐三菩提者。世尊，我云何当知佛所说义？”<br>
      　　佛告须菩提：“于汝意云何？是众生长夜行我、我所心不？”<br>
      　　“如是，世尊。”<br>
      　　“众生长夜行我、我所心。于汝意云何？是我、我所心离相不？空相不？”<br>
      　　须菩提言：“世尊，我、我所心离相、空相。”<br>
      　　“于汝意云何？以此我、我所心，众生往来生死中不？”<br>
      　　“如是，世尊，以此我、我所心，众生往来生死中。”<br>
      　　“如是，须菩提，众生往来生死中故，知有垢恼。须菩提，若众生无我、我所心，无著心，是众生不复往来生死中；若不往来生死中，则无垢恼。如是，须菩提，众生有净。”<br>
      　　须菩提白佛言：“世尊，若菩萨摩诃萨如是行，为不行色，不行受、想、行、识；为不行四念处，乃至八圣道分；为不行内空，乃至无法有法空；为不行佛十力，乃至一切种智。何以故？是法不可得，亦无行者，亦无行处，亦无行法。世尊，菩萨摩诃萨如是行，一切世间诸天、人、阿修罗不能降伏。是菩萨摩诃萨一切声闻、辟支佛所不能及。何以故？所住处无能及故，所谓菩萨位。世尊，是菩萨摩诃萨行应萨婆若心，无能及者！”<br>
      　　“须菩提，菩萨摩诃萨如是行，疾近萨婆若。须菩提，于汝意云何？若阎浮提众生尽得人身，得人身已，皆得阿耨多罗三藐三菩提。若有善男子、善女人尽其形寿供养恭敬、尊重赞叹，持是善根回向阿耨多罗三藐三菩提，是人以是因缘，得福多不？”<br>
      　　须菩提言：“甚多！世尊。”<br>
      　　佛言：“不如是善男子、善女人于大众中说是般若波罗蜜，出示、分别，照明、开演，亦应般若波罗蜜行正忆念，其福多。乃至三千大千世界中众生，亦如是。须菩提，于汝意云何？阎浮提中众生一时皆得人身，得人身已，若善男子、善女人教行十善道、四禅、四无量心、四无色定，教令得须陀洹道，乃至阿罗汉、辟支佛道，教令得阿耨多罗三藐三菩提，持是善根回向阿耨多罗三藐三菩提。须菩提，于汝意云何？是善男子、善女人得福多不？”<br>
      　　须菩提言：“甚多！世尊。”<br>
      　　佛言：“不如是善男子、善女人以是甚深般若波罗蜜为众生说，出示、分别，照明、开演，亦不离萨婆若，得福多。乃至三千大千世界，亦如是。是菩萨摩诃萨不远离应萨婆若心，则到一切福田边。何以故？除诸佛，无有余法如菩萨摩诃萨势力。何以故？诸菩萨摩诃萨行般若波罗蜜时，于一切众生中起大慈心；见诸众生趣死地故，而起大悲；行是道时，欢悦而生大喜；不与想俱，便得大舍。须菩提，是为菩萨摩诃萨大智光明。大智光明者，所谓六波罗蜜。须菩提，是诸善男子虽未作佛，能为一切众生作大福田，于阿耨多罗三藐三菩提亦不转。所受供养，衣服、饮食、卧具、床敷、疾药、资生所须，行应般若波罗蜜，念能毕报施主之恩，疾近萨婆若。以是故，须菩提，若菩萨摩诃萨欲不虚食国中施，欲示众生三乘道，欲为众生作大明，欲拔出三界牢狱，欲与一切众生眼，应常行般若波罗蜜。行般若波罗蜜时，若欲有说，但说般若波罗蜜；说般若波罗蜜已，常忆念般若波罗蜜；常忆念般若波罗蜜已，常行般若波罗蜜，不令余念得生，昼夜勤行般若波罗蜜相应念，不息不休。须菩提，譬如士夫，未曾得摩尼珠，后时得，得已大欢喜踊跃；后复失之，便大忧愁，常忆念是摩尼珠，作是念：‘我奈何忽亡此大宝！’须菩提，菩萨摩诃萨亦如是，常忆念般若波罗蜜，不离萨婆若心。”<br>
      　　须菩提白佛言：“世尊，一切念性自离，一切念性自空；云何菩萨摩诃萨行般若波罗蜜不离应萨婆若念？是远离空法中无菩萨，亦无念，无应萨婆若。”<br>
      　　佛告须菩提：“若菩萨摩诃萨如是知一切法性自离，一切法性自空，非声闻、辟支佛作，亦非佛作；诸法相常住，法相、法住、法位、如、实际，是名菩萨行般若波罗蜜不离萨婆若念。何以故？般若波罗蜜性自离、性自空，不增不减故。”<br>
      　　须菩提白佛言：“世尊，若般若波罗蜜性自离、性自空，云何菩萨摩诃萨与般若波罗蜜等，得阿耨多罗三藐三菩提？”<br>
      　　佛告须菩提：“菩萨摩诃萨与般若波罗蜜等，不增不减。何以故？如、法性、实际，不增不减故。所以者何？般若波罗蜜非一非异故。若菩萨闻如是般若波罗蜜相，心不惊、不没、不畏、不怖、不疑。须菩提，当知是菩萨摩诃萨行般若波罗蜜，当知是菩萨摩诃萨必住阿鞞跋致地中。”<br>
      　　须菩提白佛言：“世尊，般若波罗蜜空无所有，不坚故，是行般若波罗蜜不？”<br>
      　　“不也，须菩提。”<br>
      　　“世尊，离空更有法行般若波罗蜜不？”<br>
      　　“不也，须菩提。”<br>
      　　“世尊，是般若波罗蜜行般若波罗蜜不？”<br>
      　　“不也，须菩提。”<br>
      　　“世尊，离般若波罗蜜行般若波罗蜜不？”<br>
      　　“不也，须菩提。”<br>
      　　“世尊，色是行般若波罗蜜不？”<br>
      　　“不也，须菩提。”<br>
      　　“世尊，受、想、行、识是行般若波罗蜜不？”<br>
      　　“不也，须菩提。”<br>
      　　“世尊，六波罗蜜是行般若波罗蜜不？”<br>
      　　“不也，须菩提。”<br>
      　　“世尊，四念处乃至十八不共法，是行般若波罗蜜不？”<br>
      　　“不也，须菩提。”<br>
      　　“世尊，色空相，虚诳不实，无所有，不坚固相，色如相、法相、法住、法位、实际，是行般若波罗蜜不？”<br>
      　　“不也，须菩提。”<br>
      　　“世尊，受、想、行、识，乃至十八不共法空相，虚诳不实，无所有，不坚固相，如、法相、法住、法位、实际，是行般若波罗蜜不？”<br>
      　　“不也，须菩提。”<br>
      　　“世尊，若是诸法皆不行般若波罗蜜，云何行名菩萨摩诃萨行般若波罗蜜？”<br>
      　　佛告须菩提：“于汝意云何？汝见有法行般若波罗蜜者不？”<br>
      　　“不也，世尊。”<br>
      　　“须菩提，汝见般若波罗蜜菩萨摩诃萨可行处不？”<br>
      　　“不也，世尊。”<br>
      　　“须菩提，汝所不见法，是法可得不？”<br>
      　　“不也，世尊。”<br>
      　　“须菩提，若法不可得，是法当生不？”<br>
      　　“不也，世尊。”<br>
      　　“须菩提，是名菩萨摩诃萨无生法忍。菩萨摩诃萨成就是忍，得受阿耨多罗三藐三菩提记。须菩提，是名诸佛无所畏无碍智。菩萨摩诃萨行是法勤精进，若不得大智、一切种智，所谓阿耨多罗三藐三菩提智者，无有是处！何以故？是菩萨摩诃萨得无生法忍故，乃至阿耨多罗三藐三菩提不减不退。”<br>
      　　须菩提白佛言：“世尊，诸法无生相，此中得阿耨多罗三藐三菩提记不？”<br>
      　　“不也，须菩提。”<br>
      　　“世尊，诸法生相，此中得阿耨多罗三藐三菩提记不？”<br>
      　　“不也，须菩提。”<br>
      　　“世尊，诸法非生非不生相，得阿耨多罗三藐三菩提记不？”<br>
      　　“不也，须菩提。”<br>
      　　“世尊，诸菩萨摩诃萨云何知诸法得阿耨多罗三藐三菩提记？”<br>
      　　佛告须菩提：“汝见有法得阿耨多罗三藐三菩提记不？”<br>
      　　“不也，世尊。我不见有法得阿耨多罗三藐三菩提记，我亦不见法有得者、得处。”<br>
      　　佛言：“如是，如是。须菩提，若菩萨摩诃萨于一切法无所得时，不作是念：‘我当得阿耨多罗三藐三菩提，用是事得阿耨多罗三藐三菩提，是名阿耨多罗三藐三菩提处。’何以故？诸菩萨摩诃萨行般若波罗蜜，无诸忆想分别。所以者何？般若波罗蜜中，无诸分别忆想故。”　　<br>
      　　【论】问曰：上已种种说般若相，今何以更问？<br>
      　　答曰：般若波罗蜜第一微妙，闻者无厌足，无满时，无一定相，故不应难。如十住大菩萨于般若波罗蜜犹未满足，何况须菩提小乘人？复次，上闻种种赞般若是父是母等，是故更问。<br>
      　　佛因须菩提问，为余众生故，广说般若波罗蜜相：须菩提，所谓虚空相，是般若波罗蜜相；如虚空无色相、无非色相，般若波罗蜜亦如是，无所有相。须菩提更问：颇有因缘，诸法相如般若相不？佛答：有。一切法究竟空，究竟离相故，说如般若波罗蜜相，一切法亦如是。须菩提难：若一切法离相、空相，云何知有垢、净？云何菩萨得无上道？佛告须菩提：于汝意云何？众生长夜行我、我所等。是佛所说义：如我、我所毕竟无，众生狂颠倒因缘故，生诸烦恼；烦恼因缘故，有业；业因缘故，于生死中往来，是事本末空。何以故？我无故，我所心虚诳，我所心虚诳故，诸余因果展转法皆是虚诳。若因般若波罗蜜实智慧，观五众无常、苦、空、无我，离自相，自相空，从本来毕竟不生。尔时，我、我所心则灭，如日出众冥皆除。我、我所心灭故，余烦恼灭；余烦恼灭故，业因缘亦灭；业因缘灭故，往来生死中断，是名为净。虽一切法相皆空，亦以如是因缘故，有净、有垢。<br>
      　　尔时，须菩提思惟筹量佛语已，白佛言：世尊，菩萨如是行，实不行色等一切法。何以故？是菩萨不得是法，若行、行处、行者。世尊，若菩萨能如是行，一切人天世间无能降伏者。世间人皆著假名，是行者行实法，是故不能伏。世间人著一切虚诳颠倒，及虚诳果报；是菩萨于毕竟空中尚不著，何况余法？如是，云何可降伏？天、人、阿修罗世间者，是三种善道中有智慧人故，说不能伏。又复一切声闻、辟支佛所不能及者，上三善道，据未得道人；此中说得道者不能及。此中说不能及因缘，所谓菩萨入法位，一切魔、魔所使无能恼者，是菩萨常行应萨婆若心，则近阿耨多罗三藐三菩提。何以故？不著一切法，常集一切助道法故。佛可其言而赞。佛欲以如是智慧为他人说故，先赞菩萨自利益；今为利益他，分别福德果报故，问须菩提：于汝意云何？阎浮提众生尽得人身，如经广说，乃至应萨婆若心，出一切福田之上。是中说因缘，若菩萨能自行般若波罗蜜，亦能教他，是人于一切福田，能到其边。福田者，从须陀洹乃至佛。是菩萨能如所说般若履行，则得作佛；余福德善法，离般若波罗蜜故皆尽，般若波罗蜜不可尽故。言无有余福德如菩萨摩诃萨力势者，是中自说因缘：菩萨行般若时，得诸法平等忍；得平等忍故，虽行空，亦能生四无量心。四无量心中，大悲是大乘之本，见众生就于死法，如囚受戮。诸菩萨能生六波罗蜜等，乃至一切种智，是故是人虽未得无上道，已是一切众生之福田。是故言菩萨摩诃萨若欲不空食国中施者，当学般若波罗蜜。不空食，名能报施主，能生道，能令施主之福无尽，乃至入涅槃。若示众生三乘道，为众生示一切智大明，亦欲拔出三界狱中四缚，欲令众生得五眼，应常行般若波罗蜜相应念。相应念者，即是般若心。若行般若波罗蜜心，若有所说，但说般若波罗蜜。佛敕弟子，若和合共住，常行二事：一者、贤圣默然，二者、说法。贤圣默然者，是般若心；说法者，说般若波罗蜜。是人从般若心出，说般若波罗蜜；说般若波罗蜜已，还入般若中，不令余心、余语得入，昼夜常行；是不休不息，如是得先所说功德。佛欲令是事明了，故说譬喻。如贫人失大价宝，常念不离，菩萨亦如是不离萨婆若心，常行般若波罗蜜，不休不息。<br>
      　　尔时，须菩提闻是事，白佛言：世尊，若一切诸念空，云何菩萨不离萨婆若念？空中，菩萨不可得，萨婆若亦不可得。佛答：若菩萨知一切法离自性，非声闻、辟支佛所作，亦非佛所作；自从因缘出诸法相、如、实际常住世间，即是菩萨不离般若波罗蜜行。佛自说因缘：般若波罗蜜空故、离故，不增不减。须菩提闻是，复问佛：若般若波罗蜜性空，云何菩萨与般若合，得无上道？佛随须菩提语：若菩萨与般若波罗蜜合，则不增不减；诸法如、法性、实际不增不减故，般若波罗蜜不增不减。般若波罗蜜，即是诸法如、法性、实际；如、法性、实际，即是般若波罗蜜。此中佛自说因缘，如如等三法，非一非异，般若亦如是。世间法非一即是二，不异即是一，般若波罗蜜则不尔，是故般若波罗蜜无量无边；空、无相、无作故，不增不减。若菩萨得是不增不减，则能得阿耨多罗三藐三菩提。若菩萨闻是事通达无碍，入佛智慧，虽未作佛，信力故于佛法中亦无疑，不怖、不畏。所以者何？凡夫著我心故有畏，是菩萨我想断故无所畏。当知是菩萨即住阿鞞跋致地，亦能正行般若。<br>
      　　须菩提闻是菩萨正行般若波罗蜜，是故问佛：世尊，般若波罗蜜观一切空，不牢固，是空相为行般若不？佛言：不也！何以故？若空无有法，云何行般若？离是空，更有法行般若不？佛言：不也！何以故？若一切法空、无相、无作，云何离空更有法？是故说不。须菩提闻空非行般若，离空非行般若，一切法皆摄在般若中，今但问般若行般若不？法不自行，应以异法行，是故言不。复问离般若，更有法行般若不？佛言：不。何以故？一切法摄在般若中，更无法行般若。先来略问行般若者，今问名字因缘五众行般若不？佛言：不。何以故？是五众从虚诳和合因缘，不自在故，无作相，云何能行？须菩提更问：若菩萨假名字空不实故，不行般若，今六波罗蜜等诸助道法，行般若波罗蜜不？佛言：不。何以故？如五众和合有故不能行，是诸法亦如是。色等法空相，不牢固，如、法相、法位、法住、实际，是法行般若不？佛答：是法无为法，不生不灭，常住自性故不行。须菩提问佛：世尊，假名字故，人不行；诸法亦和合因缘生，无自性故亦不行，谁当行般若？若不行，云何得无上道？今佛以反问答：于汝意云何？须菩提从佛急求行般若者，是故佛问：汝以慧眼见，定有一法行般若不？须菩提因三解脱门，入诸法实相中，法相不可得，何况行者？是故答言：世尊，不见有行般若者。复问：汝见是般若波罗蜜菩萨行处不？须菩提答言：不见。何以故？般若波罗蜜中一切诸观灭：若常、若无常，若生、灭等，无一法定相是般若，云何当说是般若波罗蜜？复问：若汝以智慧眼不见法，是不见法为有为无？答言：无。何以故？佛说智慧眼实，肉眼、天眼虚诳；须菩提以慧眼观，不见故言无。复问：若法无，不可得，是法有生不？答言：不生。是法本自无，毕竟空无所有，是法有无等戏论已灭，云何有生？佛语须菩提：若菩萨于是法中通达无疑，信力智慧力故，能住是法中，是名无生忍。五众中假名菩萨，得如是法，是名行般若波罗蜜。世俗法故说，非第一义，第一义中，诸戏论语言，即是无生；得是无生忍，便受无上道记。<br>
      　　佛言：若菩萨一心勤精进，不休不息，随无生忍行，不得是大智慧、无上智慧、一切智，无有是处！何以故？如经说：若无因无缘则无果报，邪因缘亦无果报，因缘少亦无果报。如是菩萨得是无生法忍，舍是生死肉身，得法性生身，住菩萨果报神通中，一时能作无量变化身，净佛世界，度脱众生。是人末后身具足佛法坐道场。具足正因缘，若不得阿耨多罗三藐三菩提，无有是处！所以者何？是人得无生忍法，一心直进，无有废退故。菩萨未得无生法忍，深著世间法，诸烦恼厚，虽有福德善心，濡薄不集故，为烦恼所遮；得无生法忍，无复是事。未得无生法忍，用力艰难，譬如陆行；得无生法忍已，用力甚易，譬如乘船。是故无生法忍诸菩萨所贵，以是贵故，须菩提问：世尊，得无生法故受记？佛言：不也！何以故？无生法不生不灭，无得相，云何因是受记？复问：生法得记耶？佛言：不得。何以故？生法虚诳，妄语作法，云何得阿耨多罗三藐三菩提真实法？复问：生不生得受记不？佛言：不也！何以故？此二俱有过故。复问：世尊，若尔者，云何当受记？佛反问：汝以慧眼观，见有法与菩萨受记不？答言：不见。何以故？是法从本已来寂灭相，是中无见不见、受记不受记，亦不见阿耨多罗三藐三菩提，亦无得法，亦无得者。此中自说因缘，般若波罗蜜无是忆想分别。<br>
      　　问曰：须菩提上问菩萨得无生忍故受记，佛言不，佛何以还以无生理答，所谓菩萨行般若时，无一切忆想分别？<br>
      　　答曰：行者实以无生忍故受记，而须菩提为菩萨故，以著心、得心问，以是故言不。如一切法实无我，婆蹉梵志问佛有我不？佛默然不答。无我不？佛亦不答。一切虽实无我，以梵志著心问，欲戏弄无我，故不答。须菩提问意：知定有受记事，但不知观何法得记故问。是故佛以须菩提所得法问：汝以慧眼见定有法受记不？须菩提住三解脱门中，观法性，不见定有受记者，诸法法性无相无量故。若不见受记法，云何当得阿耨多罗三藐三菩提者？须菩提闻是受记者空，难情则息，自解无疑。佛可其意：如是，如是。汝不见不得法是实。何以故？般若波罗蜜相，无所分别故。</p>
<div class="jwbt-box"><div class="jwbtbm"><a name=j1163-04-50><a href="1163-04.htm#MENU-top">释魔愁品第六十二</div></div></a></a>
<p>　　【经】尔时，释提桓因白佛言：“世尊，是般若波罗蜜无诸忆想分别，毕竟离故。世尊，是众生闻是般若波罗蜜能受持、读诵、说、正忆念、亲近、如说行，乃至阿耨多罗三藐三菩提，不杂余心心数法者，不从小功德来。”<br>
      　　佛言：“如是，如是。闻是深般若波罗蜜，乃至不杂余心心数法者，不从小功德来。憍尸迦，于汝意云何？若阎浮提众生成就十善道、四禅、四无量心、四无色定，复有善男子、善女人受持深般若波罗蜜，读诵、亲近、正忆念、如说行，胜于阎浮提众生成就十善道，乃至四无色定，百倍、千倍、千万亿倍，乃至算数譬喻所不能及。”<br>
      　　尔时，有一比丘语释提桓因：“憍尸迦，是善男子、善女人行般若波罗蜜功德，胜于仁者！”<br>
      　　释提桓因言：“是善男子、善女人一发心尚胜于我，何况闻是般若波罗蜜，书持、读诵、正忆念、如说行！是善男子、善女人行般若波罗蜜，非但胜我，亦胜一切世间天及人、阿修罗；非但胜一切世间天及人、阿修罗，亦胜诸须陀洹、斯陀含、阿那含、阿罗汉、辟支佛；非但胜是须陀洹，乃至辟支佛，亦胜菩萨行五波罗蜜，远离般若波罗蜜者；非但胜菩萨行五波罗蜜，远离般若波罗蜜者，亦胜菩萨行般若波罗蜜，无方便力者。是菩萨摩诃萨如说行般若波罗蜜，不断佛种，常见诸佛，疾近道场。菩萨如是行，为欲拔出众生，沉没长流者。是菩萨如是学，为不学声闻、辟支佛学。菩萨如是学，四天王天来至菩萨所，如是言：‘善男子，当勤疾学，坐道场成阿耨多罗三藐三菩提时，如过去诸佛所受四钵，亦当应受，我当持来奉上菩萨。’及诸余天，四天王天、三十三天、夜摩天、兜率陀天、化乐天、他化自在天、梵天，乃至首陀会天，亦当供养。十方诸佛，亦常念是菩萨摩诃萨，如说行是深般若波罗蜜者。是菩萨诸所有世间厄难勤苦之事，永无复有；一切世间有四百四病，是菩萨身中无是诸病。以行深般若波罗蜜故，得是现世功德。”<br>
      　　尔时，阿难作是念：“释提桓因自以力说耶？以佛神力说乎？”<br>
      　　释提桓因知阿难意所念，语阿难言：“我之所说，皆佛威神！”<br>
      　　佛告阿难：“如是，如是。如释提桓因所说，皆佛威神。”<br>
      　　“阿难，是菩萨摩诃萨习学是深般若波罗蜜时，三千大千世界中诸恶魔，皆生狐疑：‘今是菩萨为当得阿耨多罗三藐三菩提？当中道于实际作证，堕声闻、辟支佛地？’<br>
      　　“复次，阿难，若菩萨摩诃萨不离般若波罗蜜时，魔大愁毒，如箭入心。是时，魔复放大火风，四方俱起，欲令菩萨心没、恐怖、懈怠，于萨婆若中乃至起一乱念。”<br>
      　　阿难白佛言：“世尊，魔为都娆乱诸菩萨，有不娆乱者？”<br>
      　　佛告阿难：“有娆者，有不娆者。”<br>
      　　阿难白佛言：“世尊，何等菩萨为恶魔所娆？”<br>
      　　佛言：“有菩萨摩诃萨先世闻是深般若波罗蜜，心不信解，如是菩萨魔得其便。<br>
      　　“复次，阿难，菩萨闻说是深般若波罗蜜时，意疑是般若波罗蜜，为实有？为实无？如是菩萨魔得其便。<br>
      　　“复次，阿难，有菩萨远离善知识，为恶知识所摄故，不闻深般若波罗蜜，不闻故不知、不见，不问云何应行般若波罗蜜，云何应修般若波罗蜜，是菩萨恶魔得其便。<br>
      　　“复次，阿难，若菩萨远离般若波罗蜜，受恶法，是菩萨为恶魔得便。魔作是念：‘是辈当有伴党，当满我愿。是菩萨自堕二地，亦使他人堕于二地。’<br>
      　　“复次，阿难，若菩萨闻说深般若波罗蜜时，语他人言：‘是般若波罗蜜甚深，我尚不能得底，汝复用闻、用学是般若波罗蜜为？’如是菩萨魔得其便。<br>
      　　“复次，阿难，若菩萨轻余菩萨言：‘我行般若波罗蜜，行远离空，汝无是功德。’是时，恶魔便大欢喜踊跃。若有菩萨自恃名姓多人知识故，轻余行善菩萨。是人无实阿鞞跋致行类相貌功德，无是功德故，生诸烦恼；但著虚名故，轻贱余人，言：‘汝不在如我所得法中。’尔时，恶魔作是念：‘今我境界宫殿不空，增益三恶道。’恶魔助其威力，令余人信受其语；信受其语故，受行其经，如说修学；如说修学时，增益诸结使。是诸人心颠倒故，身、口、意业所作皆受恶报。以是因缘，增益三恶道，魔之眷属宫殿益多。阿难，魔见是利故，大欢喜踊跃。阿难，若行菩萨道者与求声闻道家者共诤斗。魔作是念：‘是远离萨婆若。’阿难，若菩萨、菩萨共诤斗，瞋恚骂詈，是时恶魔大欢喜踊跃言：‘两离萨婆若远。’<br>
      　　“复次，阿难，若未受记菩萨向得记菩萨生恶心，诤斗骂詈，随起念多少劫，若干劫数若不舍一切种智，然后乃补尔所劫大庄严。”<br>
      　　阿难白佛言：“世尊，是恶心乃经尔所劫数，于其中间，宁得出除不？”<br>
      　　佛告阿难：“我虽说求菩萨道及声闻人得出罪。阿难，若求菩萨道人共斗诤，瞋恚骂詈，怀恨、不悔、不舍者，我不说有出；必当更尔所劫数，若不舍一切种智，然后乃大庄严。阿难，若是菩萨斗诤，瞋恚骂詈，便自改悔，作是念：‘我为大失！我当为一切众生下屈，今世、后世皆使和解，我当忍受一切众生履践如桥梁，如聋如哑，云何以恶语报人？我不应坏是甚深阿耨多罗三藐三菩提心；我得阿耨多罗三藐三菩提时，应当度是一切苦恼众生，云何当起瞋恚？’”<br>
      　　阿难白佛言：“世尊，菩萨、菩萨共住云何？”<br>
      　　佛告阿难：“菩萨、菩萨共住，相视当如世尊。何以故？是菩萨摩诃萨应作是念：‘是我真伴，共乘一船，彼学我学，所谓檀波罗蜜，乃至一切种智。若是菩萨杂行，离萨婆若心，我不应如是学；若是菩萨不杂行，不离萨婆若心，我亦应如是学。’菩萨摩诃萨如是学者，是为同学。”　　<br>
      　　【论】释曰：释提桓因上说善男子书、受持般若，乃至正忆念，得无量功德，今说其义。是人读诵般若，乃至阿耨多罗三藐三菩提，不令余心、心数杂者，得如上所说功德。但从闻说，而不能行余心不入者，虽得功德，不名为无上。余心心数法杂者，有人言：“悭贪等，及破六波罗蜜恶心是。”有人言：“但不令恶心增长，成其势力，来则灭除。”有人言：“不令声闻、辟支佛心得入。”有人言：“无记散乱心虽非恶，以遮善道故，亦不令得入。”是故是人不从小功德来。佛可其言：如是。欲分别清净行势力故，反问憍尸迦：若阎浮提人一切成就十善道等，如经说，是福德虽多，离诸法实相故，虚妄不牢固，无常尽灭，不足为多；如草芥虽多，不如一小金刚。<br>
      　　问曰：是比丘何以语帝释，善男子福德胜仁者？<br>
      　　答曰：帝释已住福德果报中，人天之主，威德尊重。是比丘重是善法，欲显此功德故，言胜于仁者。<br>
      　　复次，是比丘闻帝释得声闻道，是故言：汝虽有福德，是菩萨胜汝。帝释得道，深念佛法故，不生高心，受其语言：菩萨为阿耨多罗三藐三菩提，但发心便胜我，何况如所说行！何以故？帝释福报微薄，是菩萨功德纯厚。又以帝释福德著天乐，自为其身；菩萨功德，为一切众生回向佛道乐故。时会听者闻比丘说胜于仁者，帝释受其语，咸生轻帝释心。是故帝释言：不但胜我，乃至胜菩萨行般若无方便力者，如所说行般若波罗蜜时，不离余心心数法故。是中帝释自说胜因缘，所谓是菩萨如说行般若，不断佛种，乃至以行般若波罗蜜故，得是现世功德。<br>
      　　问曰：阿难何以作是念言：帝释自以力说，用佛力说？<br>
      　　答曰：阿难知帝释是声闻，而所说甚深，过声闻、辟支佛智，是故生疑而问。<br>
      　　问曰：帝释自有智，能问能答，何以言佛力？<br>
      　　答曰：般若甚深甚难，无量无边，若在异处说尚难，何况于佛前大众中说！是故言佛力。如持心经说：以光明威神入其身故，能于佛前难问有所说。佛告阿难，可帝释所语；更叹行深般若菩萨有大威德。所谓阿难，是菩萨习学深般若时，恶魔生疑。恶魔是菩萨怨贼，常求菩萨便，如魔品中说。以菩萨深行般若波罗蜜故，魔大作方便，坏菩萨心。若菩萨懈怠者，魔大欢喜，是人自当堕落。有人言：“一切菩萨应有魔怨。”是故阿难问为尽有魔，亦有无者？佛分别答，所谓深清净心，行菩萨道，则无魔扰；不清净为魔所坏，如经广说。<br>
      　　问曰：如佛所说一切有为法，皆可转可舍，阿难何以疑而问佛，是罪可悔不？<br>
      　　答曰：阿难知般若波罗蜜是无尽因缘，若供养福无边，乃至得佛，福犹不尽；若诃瞋，罪亦如是无边，是故问佛。佛答：我法虽有出罪，若菩萨共斗结恨，不即舍，则不可出。何以故？是菩萨深心轻慢，瞋余菩萨故。以瞋慢憍故，不能下意共悔，欲更行余功德求灭此罪。佛言：此罪不出，以怀恨故，虽作余福德，皆不清净，不清净故无力，无力故不能灭罪。此人若欲作佛，不舍一切智，下意忏悔者，补尔所劫乃得发大庄严。<br>
      　　问曰：心中怀恨，云何可灭？<br>
      　　答曰：破瞋因缘，如经说。阿难知一切众生属业因缘，不得自在，无能救者，心怀怖畏，问佛：菩萨共住云何？云何用心恭敬？佛答：供养恭敬，当如视佛，是未来佛故。此中佛自说因缘：菩萨共住，应作是念，是我真伴，俱到佛道，共乘一船。船者，六波罗蜜；三界、三漏为水；彼岸是佛道。彼所学者，我亦应学。学者，所谓六波罗蜜等，同戒、同见、同道。如白衣兄弟，不应共斗，我是同法兄弟，亦不应共诤。若是菩萨杂行，离萨婆若心，我不应如是学。何以故？胜事应从他学，恶事应舍。菩萨若作是学，轻慢、瞋恨事皆灭，是则名菩萨同学。</p>
<div class="jwbt-box"><div class="jwbtbm"><a name=j1163-04-51><a href="1163-04.htm#MENU-top">释等学品第六十三</div></div></a></a>
<p>　　【经】须菩提白佛言：“世尊，何等是菩萨摩诃萨等法，菩萨所应学？”<br>
      　　“须菩提，内空是菩萨等法，外空乃至自相空，是菩萨等法。须菩提，色、色相空，受想行识、识相空，乃至阿耨多罗三藐三菩提、阿耨多罗三藐三菩提相空。须菩提，是名菩萨摩诃萨等法，住是等法得阿耨多罗三藐三菩提。”<br>
      　　须菩提白佛言：“世尊，若菩萨摩诃萨为色尽故学，为学萨婆若；为色离故学，为色灭故学，为学萨婆若；为色不生故学，为学萨婆若；受、想、行、识，亦如是。修行四念处，乃至十八不共法，尽、离、灭、不生故学，为学萨婆若？”<br>
      　　佛告须菩提：“如须菩提所说，为色尽、离、灭、不生故学，为学萨婆若；受、想、行、识，乃至十八不共法，尽、离、灭、不生故学，为学萨婆若。”<br>
      　　佛告须菩提：“于汝意云何？色如，受、想、行、识如，乃至阿耨多罗三藐三菩提如，佛如，是诸如尽、灭、断不？”<br>
      　　须菩提言：“不也，世尊。”<br>
      　　佛告须菩提：“菩萨摩诃萨如是学如，为学萨婆若。是如不作证，不灭、不断。须菩提，菩萨摩诃萨如是学如，为学萨婆若。须菩提，菩萨摩诃萨如是学，为学六波罗蜜，为学四念处乃至十八不共法；若学六波罗蜜乃至十八不共法，为学萨婆若。须菩提，如是学，为尽诸学边；如是学，魔若魔天所不能坏；如是学，直到阿鞞跋致地；如是学，为学佛所行道；如是学，为得拥护，为学大慈大悲，为学净佛世界、成就众生。须菩提，如是学，为学三转十二行法轮转故；如是学，为学度众生；如是学，为学不断佛种；如是学，为学开甘露门；如是学，为学欲示无为性。须菩提，下劣之人不能作是学，如是学者，为欲拔沉没生死众生。菩萨摩诃萨如是学，终不堕地狱、饿鬼、畜生中；终不生边地；终不生栴陀罗家；终不聋盲、喑哑、拘躄，诸根不缺，眷属成就；终不孤穷。菩萨如是学，终不杀生，乃至终不邪见；如是学，不作邪命活，不摄恶人及破戒者。如是学，以方便力故，不生长寿天。何等是方便力？如般若波罗蜜品中所说。菩萨摩诃萨以方便力故，入四禅、四无量心、四无色定，不随禅、无量、无色定生。须菩提，菩萨如是学，一切法中得清净，所谓净声闻、辟支佛心。”<br>
      　　须菩提白佛言：“世尊，一切法本性清净，云何言菩萨一切法中得清净？”<br>
      　　佛告须菩提：“如是，如是。一切诸法本性清净，若菩萨摩诃萨于是法中，心通达不没，即是般若波罗蜜。如是诸法，一切凡夫人不知不见。菩萨摩诃萨为是众生故，行檀波罗蜜乃至般若波罗蜜，行四念处乃至一切种智。须菩提，菩萨如是学，于一切法中得智力无所畏；如是学，为了知一切众生心所趣向。譬如大地，少所处出金银珍宝。须菩提，众生亦如是，少所人能学般若波罗蜜，多堕声闻、辟支佛地。须菩提，譬如少所人受行转轮圣王业，多受行小王业。如是，须菩提，少所众生行般若波罗蜜求一切智，多行声闻、辟支佛道。须菩提，诸菩萨摩诃萨发心求阿耨多罗三藐三菩提中，少有如说行，多住声闻、辟支佛地。多有菩萨摩诃萨行般若波罗蜜，无方便力故，少所人住阿鞞跋致地。须菩提，以是故，菩萨摩诃萨欲住阿鞞跋致地，欲在阿鞞跋致数中，应当学是深般若波罗蜜。<br>
      　　“复次，须菩提，菩萨摩诃萨学是般若波罗蜜时，不生悭贪心，不生破戒、瞋恚、懈怠、散乱、愚痴心；不生诸余过失心；不生取色相，取受、想、行、识相心；不生取四念处相心，乃至不生取阿耨多罗三藐三菩提相心。何以故？是菩萨摩诃萨行是深般若波罗蜜，无有法可得；以不可得故，于诸法不生心取相。须菩提，菩萨摩诃萨如是学深般若波罗蜜，总摄诸波罗蜜，令诸波罗蜜增长，诸波罗蜜悉随从。何以故？须菩提，是深般若波罗蜜诸波罗蜜悉入中。须菩提，譬如我见中，悉摄六十二见。如是，须菩提，是深般若波罗蜜悉摄诸波罗蜜。须菩提，譬如人死，命根灭故，余根悉随灭。如是，须菩提，菩萨摩诃萨行深般若波罗蜜时，诸波罗蜜悉随从。须菩提，菩萨摩诃萨欲令诸波罗蜜度彼岸，应学深般若波罗蜜。须菩提，菩萨摩诃萨学是深般若波罗蜜者，出一切众生之上。须菩提，于汝意云何？三千大千世界中众生多不？”<br>
      　　须菩提言：“一阎浮提中众生尚多，何况三千大千世界！”<br>
      　　佛告须菩提：“若三千大千世界中众生一时皆得人身，悉得阿耨多罗三藐三菩提。若有菩萨尽形寿供养尔所佛，衣服、饮食、卧具、汤药、资生所须。须菩提，于汝意云何？是人以是因缘故，得福德多不？”<br>
      　　须菩提言：“甚多！甚多！”<br>
      　　佛言：“不如是善男子、善女人学般若波罗蜜如说行、正忆念，得福多。何以故？般若波罗蜜有势力，能令菩萨摩诃萨得阿耨多罗三藐三菩提。须菩提，以是故，菩萨摩诃萨欲出一切众生之上，当学般若波罗蜜；欲为无救护众生作救护，欲与无归依众生作归依，欲与无究竟道众生作究竟道，欲为盲者作目，欲得佛功德，欲作诸佛自在游戏，欲作佛师子吼，欲撞击佛钟鼓，欲吹佛呗，欲升佛高座说法，欲断一切众生疑，当学深般若波罗蜜。须菩提，菩萨摩诃萨若学深般若波罗蜜，诸善功德无事不得。”<br>
      　　须菩提白佛言：“世尊，宁复得声闻、辟支佛功德不？”<br>
      　　佛言：“声闻、辟支佛功德皆能得，但不于中住；以智观已，直过，入菩萨位中。须菩提，菩萨摩诃萨如是学，近萨婆若，疾得阿耨多罗三藐三菩提。须菩提，菩萨摩诃萨如是学，为一切世间天及人、阿修罗作福田。须菩提，菩萨摩诃萨如是学，过诸声闻、辟支佛福田之上，疾近萨婆若。须菩提，菩萨摩诃萨如是学，是名不舍不离般若波罗蜜，常行般若波罗蜜。须菩提，菩萨摩诃萨如是学深般若波罗蜜，当知是不退转菩萨，疾近萨婆若，远离声闻、辟支佛，近阿耨多罗三藐三菩提。”<br>
      　　“须菩提，是菩萨摩诃萨行般若波罗蜜时，若作是念：‘是般若波罗蜜，我以是般若波罗蜜得一切种智。’若如是念，不名行般若波罗蜜。须菩提，若不作是念：‘是般若波罗蜜，是人有般若波罗蜜；是般若波罗蜜法，是人行般若波罗蜜得阿耨多罗三藐三菩提。’是名行般若波罗蜜。须菩提，若菩萨作是念：‘无是般若波罗蜜，无有人有是般若波罗蜜；无有行是般若波罗蜜得阿耨多罗三藐三菩提。何以故？一切法如、法性、实际常住故。’如是行，是为菩萨摩诃萨行般若波罗蜜。”　　<br>
      　　【论】释曰：上阿难问斗诤，佛答同学清净。今须菩提问佛，甚深同心等法，是菩萨所学处。佛答：内空乃至自相空，是名等法。有二种等忍：上品末说众生等忍，此品说法等忍。如称两头停等，如是内空等诸空，于诸法中平等。如内法有种种差别，得内空则皆平等无二；乃至自相空，一切法相皆自空，是时心则平等。菩萨住是等中，能得阿耨多罗三藐三菩提。<br>
      　　须菩提复问：为色等尽故，为学萨婆若，观色等无常，念念灭不住；若得是观，心则离色；心离色故，诸烦恼灭；烦恼灭故，得不生法。须菩提问如是学，为学萨婆若？佛反问须菩提：于汝意云何？色等诸法如及如来如，是如为尽、灭、断不？须菩提言：不！是如从本已来，不集、不和合，云何有尽？本来不生，云何有灭？是法本来虚诳，无有定相，云何可断？须菩提，菩萨摩诃萨能如是学如，为学萨婆若。是如常、不可证、不可灭、不可断；是尽、离、断，除颠倒故行，非是究竟。<br>
      　　此中说究竟事，于是佛赞叹：如是学，虽不定为一法故而学萨婆若。若学萨婆若，即是学六波罗蜜等；若能学六波罗蜜等，是为尽诸学边；若尽诸学边，是人无量福德智慧具足故，魔若魔民无能降伏。如是正学故，直到阿鞞跋致地；如是学，为学佛所行道；如是学，皆为十方诸佛及大菩萨诸天善人所守护。能如是学，是人无有邪见，心无所著，于一切众生，能起大慈大悲；大慈大悲故，能教化众生；众生心清净故，佛界清净；佛界清净已，得佛道，三转十二行法轮，以三乘度无量众生。以大乘度众生故，不断佛种；不断佛种故，于世间常开甘露法门，常示众生无为性。无为性者，所谓如、法性、实际、涅槃。甘露者，无为性。门者，三解脱门。下劣者，名懈怠、放逸，不乐佛法，不一心行道，罪福杂行。如是等，不能学是法。何以故？是下劣者作是念：我身及亲属是我所应护，诸余众生何豫我事，而以头目髓脑施之，令其得乐？一切人皆方便求乐，我今何为舍乐求苦？或生邪见，复作是念：众生无量无边，度不可尽；若可度尽，即是有量有边，一佛便可度尽。或作是念：佛说一切法空，不生不灭，我复何所度？求佛道，不求佛道，同如幻梦。如是等下劣人，以种种邪见、贪欲因缘故，不能学此大法。或时有大人出世，筹量思惟诸法实相，所谓非常非无常、非有边非无边、非有非无等。行如是道，破颠倒见，还舍此道，直入法性，常住是清净法性中。以一切众生不知是事故，生大悲心，然后修集六波罗蜜等诸功德，佛神通、智慧、无碍解脱，得阿耨多罗三藐三菩提；以种种方便门，广度众生，如是人为希有。<br>
      　　问曰：如先说众生无量无边，又言众生空，复何所度？如是云何可有所度？<br>
      　　答曰：此是下劣人所说，何足以之为证？<br>
      　　复次，先所说，以邪见贪欲因缘故。下劣之人作是念言：众生有边无边，一切法空无所有，一切法常实，皆是六十二邪见所摄。大人无欲，思惟筹量，离如是过罪，住于法性，生大悲心。譬如大人，但以施心，施与他财而不取价；贪欲之人，求因缘而与。邪见之人，依有边无边等，无有能无利事而有所作；譬如小人市易，求利乃与。又复大人菩萨无所求欲，能以头目等施与众生，所得果报，亦以施与；一切法心无所依，而能集诸功德。是故佛说：欲拔一切众生沉没生死者，能如是学。<br>
      　　复次，菩萨如是学者，常有慈悲怜愍心，不恼众生故，不堕地狱；常观因缘诸法实相，不生愚痴故，不堕畜生；常行布施，破悭贪心故，不生饿鬼中。佛所说十二部经，八万四千法聚，常不吝惜故，不生边地。常供养尊长善人，破憍慢故，不生栴陀罗等下贱人中。深心爱众生，具足行利益事故，受身完具。以善法多化众生故，眷属成就，终不孤穷。深爱乐尸罗波罗蜜故，不行十恶道及以邪命。无有我心，但利益众生，不自为身故，不摄恶人及破戒者。恶人名心恶，破戒者名身、口恶。<br>
      　　复次，行三不善道名恶人，行七不善道名破戒。<br>
      　　复次，菩萨若在家摄恶人名恶人，出家摄恶人名破戒。<br>
      　　问曰：菩萨为度恶人故，出现于世，譬如良医疗诸疾病，何以故不摄恶人？<br>
      　　答曰：恶人、破戒者，有可化，有不可化，此中但说不可化者。若摄取共住，则自坏其道，于彼无益；譬如救溺，自不能浮，而欲济彼，二俱不免，是故说远离恶人。以欲界多恶，生怜愍心故，生欲界中；虽行禅，心调柔软，以方便力故，命终时不随禅生，如经中广说。须菩提，菩萨如是学，于一切法中得清净，所谓净声闻、辟支佛心。净名舍离无所有毕竟空。<br>
      　　须菩提白佛言：若一切法从本已来空清净，云何言菩萨如是学，得一切法中清净？佛可须菩提言，为说因缘：若菩萨知一切法从本已来空清净，于是中心不没、不却。不没名不疑，不生邪见，通达不与空诤，是名般若波罗蜜。一切凡夫人不知不见如是清净法，为是人故，行六波罗蜜等诸助道法。菩萨法，应教化是众生，是名菩萨一切法中得清净，所谓舍三界颠倒，过声闻、辟支佛地，一切法中得清净智慧力。得是功德故，三世十方一切众生心心数法，心行所起，种种业因缘，悉能遍知；知已，随其所应，为说法开化。如是等利益，皆是学般若故得，是故言尽诸学边。少有能如是学，是人难得！佛欲令此义明了，故说譬喻，金银及转轮圣王业等。<br>
      　　复次，菩萨学是般若时，不生悭等心。不生悭等心者，菩萨学般若波罗蜜故，抑制诸烦恼，烦恼虽未尽，无所能作，是故言不生。菩萨行般若，知一切诸法相，皆虚诳不实故，是以不取色，乃至阿耨多罗三藐三菩提相。何以故？不欲令堕有无见中故，直行中道，集菩萨行。此中佛自说因缘：菩萨行般若，于一切法无所得，无所得故，无有法可取相，若善若不善等。菩萨若能如是学，总摄诸波罗蜜。檀等诸波罗蜜，不离般若波罗蜜；般若波罗蜜力故，令余波罗蜜离诸邪见贪著，各得增长。佛欲令此义明了故，说譬喻：如我见及命根尽。<br>
      　　问曰：我见、诸见，各有别相，云何摄入我见中？<br>
      　　答曰：虽有别相，我见是本；人以无明因缘故，空五众中生我见。生我见故，言是身死，如去不如去：若如去，则是常见；若不如去，则是断见。若谓断灭，现今受乐，著五欲，以恶法为最，则生见取。若谓常，出家学道，持戒苦行，则生戒取。或时见断、常俱有过故，便言无因缘果报，则生邪见。住是五见中，世间常无常、前际后际等，生五十七见。是故说身见摄六十二见，无咎。如是等种种因缘譬喻故，知般若波罗蜜诸法中最第一；般若波罗蜜诸法中最第一故，菩萨学是般若故，于众生中第一。佛欲以是事善化众生故，说譬喻：须菩提，于汝意云何？三千大千世界中众生多不？如是等，乃至菩萨如是学，当知是不退转，远离二乘近佛乘。<br>
      　　复次，佛告须菩提：若菩萨作是念：是般若波罗蜜，是般若波罗蜜者示般若波罗蜜相，若有、若无等，见般若、得般若、著般若等，我以是般若波罗蜜得一切种智者。五众和合，假名菩萨，菩萨随逐假名字，计以为我，以是般若有所作；般若是无得、无著相，而是人说有相般若是第一义，是人随假名而生我心。般若是无作相，而是人欲用般若有所作，所谓我用是般若得阿耨多罗三藐三菩提。是故佛言：作如是念者，不名行般若；若不如是念，名为行般若波罗蜜。<br>
      　　问曰：作是念、不作是念，事已尽，何以复有第三说？<br>
      　　答曰：初者是邪行相；第二遮邪行，未说正相；是故第三说正行相。<br>
      　　复次，初是著心取相；第二破是著相，不说云何是诸法相；第三中破邪著，亦说实相。菩萨作是念，于一切处，不显示般若波罗蜜相；亦不生我心，我用般若波罗蜜有所作；但知一切法常住如、法性、实际中，于如、法性、实际中不诤。是故说第三，无咎。</p>
<div class="jwbt-box"><div class="jwbt"><a name=j1163-04-52><a href="1163-04.htm#MENU-top">大智度论卷第七十八</div></a></a>
<div class="jwbtbm"><a name=j1163-04-53><a href="1163-04.htm#MENU-top">释净愿品第六十四（经作愿乐随喜品）</div></div></a></a>
<p>　　【经】尔时，释提桓因作是念：“菩萨摩诃萨行般若波罗蜜、禅波罗蜜、毗梨耶波罗蜜、羼提波罗蜜、尸罗波罗蜜、檀波罗蜜，乃至十八不共法时，出一切众生之上，何况得阿耨多罗三藐三菩提时！是诸众生闻是萨婆若信者，得人中之善利，寿命中最，何况发阿耨多罗三藐三菩提意者！是众生能发阿耨多罗三藐三菩提意者，其余众生应当愿乐。”<br>
      　　尔时，释提桓因以天曼陀罗华而散佛上，发是言：“以此福德，若有求阿耨多罗三藐三菩提者，令此人具足佛法，具足一切种智，具足自然法；若求声闻者，令具足声闻法。世尊，若有菩萨发阿耨多罗三藐三菩提意者，我终不生一念令其转还，我亦不生一念令其转还堕声闻、辟支佛地。世尊，我愿诸菩萨倍复精进于阿耨多罗三藐三菩提，见众生生死中种种苦恼，欲利益安乐一切世间天及人、阿修罗，以是心作是愿：‘我既自度，亦当度未度者；我既自脱，当脱未脱者；我既安隐，当安未安者；我既灭度，当使未入灭度者得灭度。’世尊，善男子、善女人于初发意菩萨功德随喜心，得几许福德？于久发意菩萨功德随喜心，得几许福德？于阿鞞跋致菩萨功德随喜心，得几许福德？于一生补处菩萨功德随喜心，得几许福德？”<br>
      　　佛告释提桓因：“憍尸迦，四天下世界，可称知斤两，是随喜心福德不可称量。<br>
      　　“复次，憍尸迦，是三千大千世界，皆可称知斤两，是随喜心福德不可称量。<br>
      　　“复次，憍尸迦，三千大千世界满中海水，取一发破为百分，以一分发滴取海水，可知滴数，是随喜心福德不可数知。”<br>
      　　释提桓因白佛言：“世尊，若众生心不随喜阿耨多罗三藐三菩提者，皆是魔眷属；诸心不随喜者，从魔中来生。何以故？世尊，是诸发随喜心菩萨，为破魔境界故生，是故欲爱敬三尊者，应生随喜心；随喜已，应回向阿耨多罗三藐三菩提，以不一不二相故。”<br>
      　　佛言：“如是，如是。憍尸迦，若有人于菩萨能如是随喜回向者，常值诸佛，终不见恶色，终不闻恶声，终不嗅恶香，终不食恶味，终不触恶触，终不随恶念，终不远离诸佛，从一佛国至一佛国，亲近诸佛种善根。何以故？善男子、善女人为无量阿僧祇初发意菩萨诸善根随喜回向；为无量阿僧祇第二地、第三地乃至第十地、一生补处诸菩萨摩诃萨善根，随喜回向阿耨多罗三藐三菩提；以是善根因缘故，疾近阿耨多罗三藐三菩提。是诸菩萨得阿耨多罗三藐三菩提已，度无量无边阿僧祇众生。憍尸迦，以是因缘故，善男子、善女人于初发意菩萨善根，应随喜回向阿耨多罗三藐三菩提，非心非离心；于久发意、阿鞞跋致、一生补处善根，随喜回向阿耨多罗三藐三菩提，非心非离心。”<br>
      　　须菩提白佛言：“世尊，是心如幻，云何能得阿耨多罗三藐三菩提？”<br>
      　　佛告须菩提：“于汝意云何？汝见是心如幻不？”<br>
      　　“不也，世尊。我不见幻，亦不见心如幻。”<br>
      　　“须菩提，于汝意云何？若无幻，亦无心如幻，汝见是心不？”<br>
      　　“不也，世尊。”<br>
      　　“须菩提，于汝意云何？离幻、离心如幻，汝见更有法得阿耨多罗三藐三菩提不？”<br>
      　　“不也，世尊。我不见离幻、离心如幻，更有法得阿耨多罗三藐三菩提。世尊，我不见更有法，何等法可说若有若无！是法相毕竟离故，不堕有，不堕无。若法毕竟离者，不能得阿耨多罗三藐三菩提；无所有法，亦不应得阿耨多罗三藐三菩提。何以故？世尊，一切法无所有，是中无垢者、无净者。世尊，以是故，般若波罗蜜毕竟离，禅波罗蜜、毗梨耶波罗蜜、羼提波罗蜜、尸罗波罗蜜、檀波罗蜜毕竟离，乃至阿耨多罗三藐三菩提亦毕竟离。若法毕竟离，则不应修，不应坏。行般若波罗蜜亦无有法可得，毕竟离故。世尊，若般若波罗蜜毕竟离者，云何因般若波罗蜜得阿耨多罗三藐三菩提？阿耨多罗三藐三菩提亦毕竟离，二离中云何能有所得？”<br>
      　　佛告须菩提：“善哉！善哉！是般若波罗蜜毕竟离，禅波罗蜜、毗梨耶波罗蜜、羼提波罗蜜、尸罗波罗蜜、檀波罗蜜毕竟离，乃至一切种智毕竟离。须菩提，若般若波罗蜜毕竟离，乃至一切种智毕竟离，以是故能得阿耨多罗三藐三菩提。须菩提，若般若波罗蜜非毕竟离，乃至一切种智非毕竟离，是不名般若波罗蜜，不名禅波罗蜜乃至一切种智。须菩提，若般若波罗蜜毕竟离，乃至一切种智毕竟离，以是故，须菩提，非不因般若波罗蜜得阿耨多罗三藐三菩提，亦不以离得离而得阿耨多罗三藐三菩提，非不因般若波罗蜜。”<br>
      　　须菩提白佛言：“世尊，菩萨摩诃萨所行义甚深！”<br>
      　　佛言：“如是，须菩提，菩萨摩诃萨所行义甚深。须菩提，诸菩萨摩诃萨能为难事，所谓行是深义，而不证声闻、辟支佛地。”<br>
      　　须菩提白佛言：“世尊，如我从佛闻义，菩萨摩诃萨所行不为难。何以故？是菩萨摩诃萨不得是义可作证，亦不得般若波罗蜜作证，亦无作证者。世尊，若一切法不可得，何等是义可作证？何等是般若波罗蜜作证？何等是作证者？作证已得阿耨多罗三藐三菩提！世尊，是名菩萨摩诃萨无所得，行菩萨行，是于一切法皆得明了。<br>
      　　“世尊，若菩萨摩诃萨闻是深法，心不惊、不没、不怖、不畏，是名为行般若波罗蜜。是菩萨摩诃萨行般若波罗蜜时，不见我行般若波罗蜜，亦不见是般若波罗蜜，亦不见我当得阿耨多罗三藐三菩提。何以故？菩萨摩诃萨行般若波罗蜜时，不作是念：‘声闻、辟支佛地去我远，萨婆若去我近。’世尊，譬如虚空不作是念：‘有法去我远、去我近。’何以故？世尊，虚空无分别故。世尊，行般若波罗蜜菩萨亦不作是念：‘声闻、辟支佛地去我远，萨婆若去我近。’何以故？般若波罗蜜中无分别故。世尊，譬如幻人不作是念：‘幻师去我近，观人去我远。’何以故？幻人无分别故。行般若波罗蜜菩萨不作是念：‘声闻、辟支佛地去我远，萨婆若去我近。’世尊，譬如镜中像不作是念：‘所因者去我近，余者去我远。’何以故？像无分别故。行般若波罗蜜菩萨亦不作是念：‘声闻、辟支佛地去我远，萨婆若去我近。’何以故？般若波罗蜜中无分别故。世尊，行般若波罗蜜菩萨无爱无憎。何以故？般若波罗蜜自性不可得故。世尊，譬如佛无爱无憎，行般若波罗蜜菩萨无爱无憎亦如是。何以故？般若波罗蜜中无憎无爱故。世尊，譬如佛一切分别想断；行般若波罗蜜菩萨亦如是，一切分别想断，毕竟空故。世尊，譬如佛所化人不作是念：‘声闻、辟支佛去我远，阿耨多罗三藐三菩提去我近。’何以故？佛所化人无分别故。行般若波罗蜜菩萨亦如是，不作是念：‘声闻、辟支佛去我远，阿耨多罗三藐三菩提去我近。’世尊，譬如有所为故作化，化所作事无分别。世尊，般若波罗蜜亦如是，有所为事而修是事成就，而般若波罗蜜亦无分别。世尊，譬如工匠、若工匠弟子，有所为故作木人，若男女、象马、牛羊，是所作亦能有所作，是亦无分别。世尊，般若波罗蜜亦如是，有所为故说是事成就，而般若波罗蜜亦无分别。”<br>
      　　舍利弗问须菩提：“但般若波罗蜜无分别，禅波罗蜜乃至檀波罗蜜，亦无分别？”<br>
      　　须菩提语舍利弗：“禅波罗蜜无分别，乃至檀波罗蜜亦无分别。”<br>
      　　舍利弗问须菩提：“色无分别，乃至识亦无分别；眼乃至意无分别，色乃至法无分别；眼识触乃至意识触无分别，眼触因缘生受，乃至意触因缘生受；四禅、四无量心、四无色定，四念处乃至八圣道分，空、无相、无作，佛十力、四无所畏、四无碍智、大慈大悲、十八不共法，阿耨多罗三藐三菩提、无为性，亦无分别？须菩提，若色无分别，乃至无为性无分别；若一切法无分别，云何分别有六道生死，是地狱、是饿鬼、是畜生，是天、是人、是阿修罗？云何分别是须陀洹、斯陀含、阿那含、阿罗汉、辟支佛、诸佛？”<br>
      　　须菩提报舍利弗：“众生颠倒因缘故，造作身、口、意业，随欲本业报，受六道身，地狱、饿鬼、畜生、人、天、阿修罗身。如汝言，云何分别有须陀洹乃至佛道？舍利弗，须陀洹即是无分别故有，须陀洹果亦是无分别故有，乃至阿罗汉、阿罗汉果，辟支佛、辟支佛道，佛、佛道，亦是无分别故有。舍利弗，过去诸佛亦是无分别，断分别故有。以是故，舍利弗，当知一切法无有分别不坏相，诸法如、法性、实际故。舍利弗，如是菩萨摩诃萨应行无分别般若波罗蜜；行无分别般若波罗蜜已，便得无分别阿耨多罗三藐三菩提。”　　<br>
      　　【论】释曰：是时，释提桓因及会中人皆共欢喜。释提桓因作是念：是菩萨行菩萨道时，所有功德尚胜一切众生，何况成阿耨多罗三藐三菩提！众生有二种：一者、发心，二者、未发心。发心菩萨胜一切未发心者。所以者何？是人种无量无上佛法因缘，欲度一切众生，令离苦得乐；其余众生但自求乐，欲与他苦！如是等因缘故，发心者胜。<br>
      　　问曰：诸阿罗汉、辟支佛及五通，是离欲人；发心者，或有未离欲但发心，云何得胜？<br>
      　　答曰：是事，先品中已种种答。阿罗汉等虽漏尽，不如初发心菩萨。譬如转轮圣王太子，虽在胎中，已胜余子；又如国王太子，虽未即位，胜诸大臣有位富贵者。发心菩萨有二种：一者、行诸波罗蜜等菩萨道，二者、但密发心。此中说行菩萨道者，是人虽事未成就，能胜一切众生，何况成就！如歌罗频伽鸟在[穀-禾+卵]中，未发声已能胜诸鸟，何况成就！菩萨亦如是，虽未成佛，行菩萨道，说诸法实相音声，破诸外道及魔民戏论，何况成佛！有人言：“若有能一发心言：我当作佛，灭一切众生苦。虽未断烦恼，未行难事，以心、口业重故，胜于一切众生。”一切众生皆自求乐，自为身故，爱其所亲。阿罗汉、辟支佛，虽不贪世乐，自为灭苦故，求涅槃乐，不能为众生；菩萨心生口言，为度一切，是故胜。<br>
      　　譬如一六神通阿罗汉，将一沙弥令负衣钵，循路而行。沙弥思惟：“我当以何乘入涅槃？”即发心：“佛为世尊，最上最妙，我当以佛乘入涅槃。”师知其念，即取衣钵自担，推沙弥在前行。沙弥覆复思惟：“佛道甚难，久住生死，受无量苦，且以小乘早入涅槃。”师复以衣钵囊还与沙弥令担，语在后行。如是至三。沙弥白师：“师年老耄，状如小儿戏，方始令我在前，已复令我在后，何其太速？”师答：“汝初念发心作佛，是心贵重，则住我师道中。如是人，诸辟支佛尚应供养，何况阿罗汉！以是故，推汝在前。汝心还悔，欲取小乘而未便得，汝去我悬远，是故令汝在后。”沙弥闻已惊悟：“我师能知我心，我一发意已胜阿罗汉，何况成就！”即自坚固住大乘法。<br>
      　　复次，胜，名不必一切事中皆胜；但以一发心，欲作佛度众生，是事为胜。诸余禅定、解脱等，犹尚未有，何得言胜？譬如以飞言之，鸟则胜人。未来当得功德，此事不论。小乘人言：“乃至补处菩萨，尚不胜小沙弥得无量律仪者。”摩诃衍论中，或有人如是言：“其有发大乘心者，虽复在弊恶小人中，犹胜二乘得解脱者。”是名二边，离是二边，名为中道。中道义，如上说。以其有义理实故，应当取。是故说初发心时，胜一切众生，何况成佛！<br>
      　　闻萨婆若信者，得人中善利。有人言：“六波罗蜜是利。”有人言：“六波罗蜜果报是利，所谓转轮王、释梵天王、人王、法王等。”有人言：“得阿鞞跋致不堕恶道，常生人天富贵处。”有人言：“菩萨住于果报神通，游至十方，供养诸佛，种种方便教化众生。”信受因缘，教化众生，得如是等大利。<br>
      　　寿命中最者，众生有二种命：一者、命根，二者、智慧命。是人得智慧命故，说寿命中最。何况发心，发心者可敬可贵。所以者何？如先说因缘，能舍自乐与他乐，不自忧苦忧他人苦故。<br>
      　　尔时，释提桓因欲现欢喜相，以天曼陀罗华散佛上，如经广说。<br>
      　　问曰：罪福不可以与人，虽欲与亦不得，释提桓因何以故以此福德令求佛道者具足佛法？<br>
      　　答曰：虽不可与人，然自令心好。又是释提桓因显此不著福，是故以随喜心与求佛道者；与声闻人亦尔。释提桓因白佛：我虽得声闻道，亦不生一念令菩萨转还向二乘心。所以者何？诸菩萨见众生在生死中有种种苦，欲利益一切世间故作是愿：未度者我当度等。尔时，会中众生有作是念：若如上说，随喜有功德；初发心人随喜，于久发心人随喜，有何差别？释提桓因欲解众人疑故，问佛言：世尊，于初发心菩萨功德随喜得几许福德？如经广说。是福德无量无边，以种无量无边田中，人不能数知，故说譬喻令解，如经中广说。随喜之德虽无量无边，于近佛道者，随喜福德转多。<br>
      　　是时，帝释欢喜故白佛言：世尊，有闻是功德不随喜者，则是魔民，从魔天来。所以者何？在魔境界，积集恶心故，不随喜。此中说因缘：随喜心能破魔界，是故求佛道者，欲爱敬三尊不舍者，当以随喜心回向阿耨多罗三藐三菩提。不一不二相者，不见诸法有一定相不属因缘者，故言不一；不分别随喜心、回向心，是名不二，毕竟空故。佛可帝释意已，更称说随喜功德。是人常忆念十方诸佛功德随喜故，疾得见佛。又以深心，于一切众生欲令离苦得乐，是故往来生死，六情初不受恶尘，终不离生诸佛前，以不断种见佛行故。此中佛自说因缘：是人于无央数阿僧祇初发心菩萨，乃至无量一生补处菩萨，皆随喜故得如上果报，疾成佛道，度无量阿僧祇众生。复次，憍尸迦，是菩萨因是福德如诸法实相回向，于实相中心不可得，是故说非心亦不离心。如上说不一不二义，以事异故更说。<br>
      　　须菩提闻已，取是空无有心相难佛：是心非心，空无所有如幻，云何能得阿耨多罗三藐三菩提？佛反问须菩提：汝见是空心定相如幻不？须菩提作是念：心若空如幻，云何可见？若可见则非空，是故答言：不也。佛言：心若空无所有，汝见是中有是若有若无戏论不？答言：不也。离是空无所有如幻心，汝见更有法能得无上道不？答言：不见。不见不可得故，何有法若有若无？一切诸法毕竟离故，毕竟空故，不堕有，不堕无；若法不堕有无中，是则毕竟无所有，不应得无上道。以是因缘故，般若波罗蜜毕竟离相，见有、无二俱过故。禅波罗蜜，乃至阿耨多罗三藐三菩提，亦如是毕竟离相。若法毕竟离，则不可得见，不可得修，不可得断，不可得证；行是法则更无所得，毕竟离故。世尊，今般若波罗蜜毕竟离，阿耨多罗三藐三菩提毕竟离，云何以毕竟离得毕竟离？若一法毕竟离，尚不应有所得，何况二离？譬如以指触虚空，虚空无触故，指不能触，何况二皆无触？亦如虚空、涅槃。般若波罗蜜毕竟离，阿耨多罗三藐三菩提毕竟离，云何用离得离？佛知须菩提随诸法实相说故，可其言：善哉！善哉！即说因缘：须菩提，若般若波罗蜜毕竟离，阿耨多罗三藐三菩提毕竟离，以是因缘故可得。何以故？若一法定有相非空者，则是常法不生相，从未来至现在，从现在至过去。若无实生相，则无灭相；若无生灭，则无四谛；若无四谛，则无法宝；法宝无故，亦无阿耨多罗三藐三菩提，法宝即是阿耨多罗三藐三菩提故；若无法宝，则无佛宝；若无佛法，则无僧宝；若无三宝，则无一切诸法，有如是等过罪故。毕竟离相，则通达无碍。若说毕竟离，当知亦离空，若不离空，不名毕竟离。是故经说：言般若波罗蜜毕竟离故，能得阿耨多罗三藐三菩提；虽不离般若波罗蜜得阿耨多罗三藐三菩提，亦不以二离而得二离，毕竟空故，不应难。<br>
      　　须菩提知佛所说甚深相，是故白佛言：若菩萨能如是行，则是行甚深义。佛可其言：是菩萨能为难事，能行如是甚深义，而不证二乘。所以者何？是菩萨一心，以利智深入空而不证涅槃，是则为难。须菩提言：如我解佛所说义，是不为难。何以故？是人不得是甚深义一定相可作证，不得般若波罗蜜，不得证者，谁当以甚深义为证？若不证是甚深义，谁当得阿耨多罗三藐三菩提？是名菩萨无所得行；行是道，则照明一切法。<br>
      　　问曰：佛说言难，须菩提言不难，师弟子义应同，何以各相违背？<br>
      　　答曰：佛以世谛故说，须菩提以第一义谛故说；佛说菩萨得是甚深义，须菩提说菩萨亦不得是甚深义。佛以须菩提为众生故说：有人闻难事则发心，故说难事；有人闻难事而废退，故说无难。是名菩萨无所得行，住是行中，于一切法通达无碍。<br>
      　　须菩提言：若菩萨闻如是说毕竟离，无法可证，无取证者，亦无般若及阿耨多罗三藐三菩提，是时不惊、不没，通达无碍者，是名行般若波罗蜜。行般若波罗蜜者，是名真行、深行。何以故？是菩萨不见般若波罗蜜，亦不见我行般若波罗蜜，不见阿耨多罗三藐三菩提，亦不见是法可得阿耨多罗三藐三菩提，都无所分别。是菩萨安住一切诸法实相中，故不作是分别，言二乘离我远，佛道离我近。此中说虚空等譬喻，此诸譬喻，为明了毕竟空义故。般若波罗蜜虽空，若有所修，能成其事；乃至如木人，随作何事，皆能成就。<br>
      　　舍利弗问须菩提：但般若无分别，诸波罗蜜亦无分别？若但般若空无分别，余波罗蜜应是有相，是则菩萨道有别异不平等！又初品中说：行檀波罗蜜时，无施者、受者，亦无财物，今云何言别？若五事皆空，则无分别，无有六名，亦无可修行。须菩提言：五波罗蜜亦空，无有分别，初发心未得无生法忍者有分别。譬如四河未会大海，则有别名，既入大海，则无差别；菩萨亦如是，世俗谛中有差别，第一义谛则无分别。<br>
      　　舍利弗问：色乃至阿耨多罗三藐三菩提，及无为性，亦无分别。若此法空无差别，云何有六道别异？云何有分别须陀洹乃至佛道？须菩提答舍利弗：诸法虽毕竟空无分别，而是众生狂颠倒心而起身、口、意业，随业受身业报，贪欲是本，但为欲所逼而生著心，诸法无有定相。业果报者，所谓六道。以是故，知空无所分别，是其实本，但以颠倒不实故，有六道差别。又须陀洹等贤圣，亦因毕竟空无分别法生，所谓断三结法，名须陀洹果。三结使即是颠倒，觉颠倒除却名为断，是故断法即是空，无有分别。世谛故假名人，得是法故名须陀洹。是故当知须陀洹人及果，毕竟空无分别；乃至佛、佛道亦如是。此中说因缘：非但现在无分别，过去如恒河沙诸佛一切分别断故，入无余涅槃，无有少许法定相可分别。一切法毕竟空，入是如、法性、实际门故；是故言因缘法甚深，入是三门故。菩萨应如是行无分别般若波罗蜜，行无分别般若波罗蜜故得无分别法，所谓阿耨多罗三藐三菩提。</p>
<div class="jwbt-box"><div class="jwbtbm"><a name=j1163-04-54><a href="1163-04.htm#MENU-top">释度空品第六十五之上</div></div></a></a>
<p>　　【经】舍利弗语须菩提：“菩萨摩诃萨行般若波罗蜜，为行真实法？为行无真实法？”<br>
      　　须菩提报舍利弗：“菩萨摩诃萨行般若波罗蜜，行无真实法。何以故？是般若波罗蜜无真实，乃至一切种智无真实故。菩萨摩诃萨行般若波罗蜜，无真实不可得，何况真实？乃至行一切种智，无真实法不可得，何况真实法？”<br>
      　　尔时，欲、色界诸天子作是念：“诸有善男子、善女人发阿耨多罗三藐三菩提意，如深般若波罗蜜所说义，行于等法，不作实际证，不堕声闻、辟支佛地，应当为作礼！”<br>
      　　须菩提语诸天子：“诸菩萨摩诃萨于等法不证声闻、辟支佛地，不为难；诸菩萨摩诃萨大庄严‘我当度无量无边阿僧祇众生’，知众生毕竟不可得而度众生，是乃为难！诸天子，诸菩萨摩诃萨发阿耨多罗三藐三菩提心，作是愿：‘我当度一切众生。’众生实不可得，是人欲度众生，如欲度虚空。何以故？虚空离故，当知众生亦离；虚空空故，当知众生亦空；虚空无坚固，当知众生亦无坚固；虚空虚诳，当知众生亦虚诳。诸天子，以是因缘故，当知菩萨所作为难。为利益无所有众生故而大庄严，是人为众生结誓，为欲与虚空共斗！是菩萨结誓已，亦不得众生而为众生结誓。何以故？众生离故，当知大誓亦离：众生虚诳故，当知大誓亦虚诳。若菩萨摩诃萨闻是法，心不惊、不没，当知是菩萨摩诃萨行般若波罗蜜。何以故？色离，即是众生离；受、想、行、识离，即是众生离。色离，即是六波罗蜜离；受、想、行、识离，即是六波罗蜜离；乃至一切种智离，即是六波罗蜜离。若菩萨摩诃萨闻是一切诸法离相，心不惊、不没、不怖、不畏，当知是菩萨摩诃萨行般若波罗蜜。”<br>
      　　佛告须菩提：“何因缘故，菩萨摩诃萨于深般若波罗蜜中心不没？”<br>
      　　须菩提白佛言：“世尊，般若波罗蜜无所有故不没，般若波罗蜜离故不没，般若波罗蜜寂灭故不没。世尊，以是因缘故，菩萨于深般若波罗蜜中心不没。何以故？是菩萨不得没者，不得没事，不得没处，是一切法皆不可得故。世尊，若菩萨摩诃萨闻是法，心不惊、不没、不怖、不畏，当知是菩萨为行般若波罗蜜。何以故？没者、没事、没处，是法皆不可得故。菩萨摩诃萨如是行般若波罗蜜，诸天及释提桓因天，梵天王天及世界主天，皆为作礼。”<br>
      　　佛告须菩提：“不但释提桓因诸天，梵王及诸天，世界主及诸天，礼是菩萨摩诃萨行般若波罗蜜者，过是上光音天、遍净天、广果天、净居天，皆为是菩萨摩诃萨作礼。须菩提，今现在十方无量诸佛，亦念是行般若波罗蜜菩萨摩诃萨，当知是菩萨为如佛。须菩提，若恒河沙等世界中众生悉使为魔，是一一魔复化作魔，如恒河沙等魔，是一切魔不能留难菩萨行般若波罗蜜。”　　<br>
      　　【论】释曰：尔时，舍利弗闻上无分别相法，心大欢喜，问须菩提：若菩萨行般若波罗蜜，为行真实法？为行无真实法？真实者，审定、不变异，即是可取、可著；若不真实，即是虚诳妄语。须菩提常乐行深空，心无障碍故答：行般若者，即是行无真实。何以故？般若波罗蜜空无定相，无分别故；乃至一切种智亦如是。菩萨行如是般若波罗蜜时，先来生死中，所习所著虚诳有为法尚不可得，何况后来观虚诳因缘，生般若波罗蜜，非所著法而可得？是故菩萨观一切世间不真实，亦不著是般若波罗蜜。世谛故说真实，第一义中真实不可得，何况不真实？<br>
      　　尔时，欲、色界诸天子欢喜言：其有发菩萨心者，皆应礼敬！能为难事，能行第一深义而不作证故。第一义即是平等法，但以异名说。须菩提语诸天子：菩萨于平等法不作证，不为难；菩萨欲度无量众生，众生毕竟不可得，是则为难！何以故？欲度众生者，为欲度虚空。虚空离故，众生亦离；虚空虚诳不实故，众生亦空虚诳不实。<br>
      　　问曰：于平等法而不证，众生毕竟空而度众生，此二俱毕竟空，云何言一难、一不难？<br>
      　　答曰：众生虚诳假名故，是所著处；平等法无为故，非所著处。众生从有为法假名而生，无为法是第一义。于颠倒著处而能不著为难，于无著处不著，是不为难。以是故，如是说，众生空故，大庄严亦空，若大庄严空而能发心为难。菩萨若闻是第一平等义，度众生、大庄严皆毕竟空，而心不惊、不没。譬如调马，自见影不惊。何以故？自知影从身出故。菩萨亦如是，知毕竟空，因有为和合虚妄法生故。菩萨闻是事，不惊、不没，是为行般若波罗蜜。色等法离故，众生亦离，离名为空。若众生空，法不空，应有怖畏；若法亦空，无生怖畏处。若菩萨闻是一切法离相，心不畏，是亦名菩萨行般若波罗蜜。上闻众生空故不畏，今闻法空故不畏；若闻是二空不畏，是为真行般若。<br>
      　　佛问须菩提，何以故菩萨心不没者，问曰：佛是一切智人，何以问弟子心不惊、不没？<br>
      　　答曰：以众会有疑，敬难故不敢问，是以佛问。复次，是第一平等义甚深难得，深处应当没而不没，故试问须菩提。复次，佛以须菩提为说法主，听者法应问难。<br>
      　　问曰：佛为一切智，何以不自为说主，而令须菩提说？<br>
      　　答曰：众中有人以佛智慧无量无边，我等智力有量，若心有所疑，不敢发问；为是人故，命须菩提说。<br>
      　　问曰：若尔者，何以不令大菩萨说？<br>
      　　答曰：大菩萨智慧亦大，不可思议，威德重故，亦不敢问难。复次，有人言：“阿罗汉、辟支佛、佛，三界系无明永尽无余故，能如实说法；诸菩萨虽广集福德，漏未尽故，或不可信，是故不命。”<br>
      　　问曰：若尔者，舍利弗智慧第一，及余大弟子，何以不命？<br>
      　　答曰：是事先已答，所谓须菩提乐于空行，偏善说空；般若波罗蜜多说空故，令须菩提说。须菩提白佛：一切法毕竟空无所有，无所有故自相离，离相故常寂灭，常寂灭故无忆想分别，是故菩萨不应惊、不应没。没者、没处、没法，皆不可得。若菩萨闻是事不惊、不没，是为行般若波罗蜜。<br>
      　　须菩提答已，白佛言：能如是行，亦名为行般若波罗蜜。世尊，菩萨能如是行，一切诸天、帝释及世界主，礼菩萨者，地神、虚空中神、四天王、忉利天、帝释为主，皆共礼是菩萨。梵天王，初禅中梵世界众生主；世界主者，欲界余天主，众生多信有此天故，须菩提说言作礼。何以故？是菩萨舍自乐，欲利益众生；是三种天，但自求乐故。佛语须菩提：非但是三种天作礼，光音天等，清净一心诸天，皆亦作礼。欲界诸天，著淫欲心多故，礼不足为贵；初禅有觉观散乱，亦不足为妙；上诸天心清净，以菩萨有大功德故礼，尔乃为难。须菩提，菩萨若能如是行般若，为十方无量诸佛所念。佛念因缘，如先说。今佛说：是菩萨诸佛念果报，所谓当知是菩萨为如佛，以其必至佛道不退故。所以者何？如恒河沙等魔，不能坏是菩萨，如经广说。</p>
<div class="jwbt-box"><div class="jwbt"><a name=j1163-04-55><a href="1163-04.htm#MENU-top">大智度论卷第七十九</div></a></a>
<div class="jwbtbm"><a name=j1163-04-56><a href="1163-04.htm#MENU-top">释度空品第六十五之下</div></div></a></a>
<p>　　【经】“须菩提，菩萨摩诃萨成就二法，魔不能坏。何等二？观一切法空；不舍一切众生。须菩提，菩萨成就此二法，魔不能坏。<br>
      　　“复次，须菩提，菩萨摩诃萨复有二法成就，魔不能坏。何等二？所作如所言，亦为诸佛所念。菩萨成就此二法，魔不能坏。须菩提，菩萨如是行，是诸天皆来到菩萨所，亲近咨问，劝喻安慰，作是言：‘善男子，汝疾得阿耨多罗三藐三菩提不久。善男子，汝常当行是空、无相、无作行。何以故？善男子，汝行是行，无护众生汝为作护，无依众生为作依，无救众生为作救，无究竟道众生为作究竟道，无归众生为作归，无洲众生为作洲；冥者为作明，盲者为作眼。’何以故？是菩萨摩诃萨行般若波罗蜜，十方现在无量阿僧祇诸佛在大众中说法时，自赞叹称扬是菩萨摩诃萨名姓言：‘某甲菩萨成就般若波罗蜜功德。’须菩提，如我今说法时，自称扬宝相菩萨、尸弃菩萨。复有诸菩萨摩诃萨在阿閦佛世界中行般若波罗蜜，净修梵行，我亦称扬是菩萨名姓。须菩提，亦如东方现在诸佛说法时，是中有菩萨摩诃萨净修梵行，佛亦欢喜，自称扬赞叹是菩萨；南西北方、四维、上、下，亦如是。复有菩萨从初发意欲具足佛道，乃至得一切种智，诸佛说法时，亦欢喜自称扬赞叹是菩萨。何以故？是诸菩萨摩诃萨所行甚难，不断佛种行。”<br>
      　　须菩提白佛言：“世尊，何等菩萨摩诃萨，诸佛说法时，自赞叹称扬？”<br>
      　　佛告须菩提：“阿鞞跋致菩萨，诸佛说法时，自赞叹称扬。”<br>
      　　须菩提言：“何等阿鞞跋致菩萨为佛所赞？”<br>
      　　佛言：“如阿閦佛为菩萨时所行所学，诸菩萨亦如是学；是诸阿鞞跋致菩萨，诸佛说法时，欢喜赞叹。<br>
      　　“复次，须菩提，有菩萨行般若波罗蜜，信解一切法无生，未得无生忍法；信解一切法空，未得无生忍法；信解一切法虚诳，不实不坚固，未得无生忍法。须菩提，如是等诸菩萨摩诃萨，佛说法时，欢喜自赞叹称扬名姓。须菩提，若诸菩萨摩诃萨，诸佛说法，欢喜自赞叹者，是菩萨灭声闻、辟支佛地，当得阿耨多罗三藐三菩提记。须菩提，若菩萨摩诃萨，诸佛说法时，欢喜自赞叹者，是菩萨当住阿鞞跋致地；住是地已，当得萨婆若。<br>
      　　“复次，须菩提，菩萨摩诃萨闻是深般若波罗蜜，其心明利，不疑不悔，作是念：‘是事如佛所说。’是菩萨亦当于阿閦佛及诸菩萨所广闻是般若波罗蜜，亦信解；信解已，如佛所说，当住阿鞞跋致地。如是，须菩提，但闻般若波罗蜜，得大利益，何况信解！信解已，如说住，如说行；如说住、行已，住一切种智中。”<br>
      　　须菩提白佛言：“世尊，若佛说菩萨摩诃萨如所说住、如所说行，住萨婆若；菩萨摩诃萨无所得法，云何住萨婆若？”<br>
      　　佛告须菩提：“菩萨摩诃萨住诸法如中，住萨婆若。”<br>
      　　须菩提言：“世尊，除如更无法可得，谁住如中？住如中已，当得阿耨多罗三藐三菩提？谁住如中当说法？如尚不可得，何况住如得阿耨多罗三藐三菩提？谁住如中而说法？无有是处！”<br>
      　　佛告须菩提：“如汝所说，除如更无法，谁住如中？住如中已，当得阿耨多罗三藐三菩提？谁住如中当说法？如尚不可得，何况住如得阿耨多罗三藐三菩提？谁住如中而说法？无有是处！”<br>
      　　佛言：“如是，如是。须菩提，除如更无有法可得，谁住如中？住如中已，当得阿耨多罗三藐三菩提？谁住如中当说法？如尚不可得，何况住如中得阿耨多罗三藐三菩提？谁住如中而说法？何以故？是如生不可得，灭不可得，住、异不可得；若法生、灭、住、异不可得，是中谁当住如？谁当住如已，得阿耨多罗三藐三菩提？谁当住如而说法？无有是处！”<br>
      　　释提桓因白佛言：“世尊，诸菩萨摩诃萨所为甚难，深般若波罗蜜中欲得阿耨多罗三藐三菩提。何以故？世尊，无有如中住者，亦无当得阿耨多罗三藐三菩提者，亦无说法者。菩萨摩诃萨于是处心不惊、不没、不怖、不畏，不疑、不悔。”<br>
      　　尔时，须菩提语释提桓因：“汝憍尸迦说菩萨摩诃萨所为甚难，是甚深法中心不惊、不没、不怖、不畏、不疑、不悔。憍尸迦，诸法空中谁惊？谁没？谁怖？谁畏？谁疑？谁悔？”<br>
      　　是时，释提桓因语须菩提：“须菩提所说，但为空事，无所挂碍。譬如仰射空中，箭去无碍；须菩提说法无碍亦如是。”　　<br>
      　　【论】释曰：众会疑菩萨何因缘故得如是力，魔不能坏。佛答：有二因缘故，魔不能坏。一者、观诸法空，二者、不舍一切众生。以日月因缘故，万物润生：但有月而无日，则万物湿坏；但有日而无月，则万物焦烂；日、月和合故，万物成熟。菩萨亦如是，有二道：一者、悲，二者、空。悲心怜愍众生，誓愿欲度；空心来则灭怜愍心。若但有怜愍心，无智慧，则心没在无众生而有众生颠倒中；若但有空心，舍怜愍度众生心，则堕断灭中。是故佛说二事兼用，虽观一切空而不舍众生，虽怜愍众生不舍一切空。观一切法空，空亦空故不著空，是故不妨怜愍众生；观怜愍众生，亦不著众生，不取众生相。但怜愍众生，引导入空，是故虽行怜愍而不妨空；虽行空亦不取空相故，不妨怜愍心；如日、月相须。诸神天轻贱妄语人，若菩萨不如所说行，则五种执金刚神舍离不复守护，恶鬼得便。是人喜生恶心，恶心故则生恶业，生恶业故则堕恶道！菩萨不为诸佛所念者，则善根朽坏；如鱼子不为母念，则烂坏不生。是故言，所作如所言，亦为诸佛所念。得此二法故，不可破坏。若菩萨能如是，真行般若波罗蜜，魔不能坏，功德智慧增益，诸天则来亲近咨问、安慰劝喻，作是言：善男子，汝疾得阿耨多罗三藐三菩提不久。以是因缘故，常行空行。<br>
      　　问曰：诸天未得一切智，云何能与菩萨授记？<br>
      　　答曰：诸天长寿，从过去诸佛闻如是行得记；今见菩萨有如是行故说，见因知有果故。诸天见是菩萨行三解脱门印，亦兼行慈悲心于众生，是故说言不久作佛。无守护众生汝为作守护，无归与作归等义，如先说。<br>
      　　若菩萨能如是行甚深般若波罗蜜，十方现在无量诸佛说法时，称扬赞叹是名字者，如我今称扬宝相菩萨、尸弃菩萨，及阿閦佛世界中菩萨。又如十方佛说法时，称扬诸妙行菩萨。菩萨能如所说应诸法实相者，十方诸佛说法时，亦以是菩萨为譬喻，作是言：某方某世界菩萨虽未作佛，能如是行甚深般若波罗蜜，功德希有故。如大国王有大将，不惜身命，有方便能破怨敌，常为国王所称誉；菩萨亦如是，观毕竟空，不惜我身，破烦恼贼，有方便而不作证，教化众生，诸佛所称誉。诸佛虽无著心，无分别善不善法，视诸阿罗汉、外道，亦无憎、无爱；为利益众生故，赞叹善人，称扬善法，毁訾不善。所以者何？欲使众生依附好人，心随善法，令出世间故。<br>
      　　问曰：何经中说二菩萨佛所赞叹？<br>
      　　答曰：佛经无量，佛涅槃后，诸恶邪见王出，焚烧经法，破坏塔寺，害诸沙门！五百岁后，像法不净，诸阿罗汉、神通菩萨难可得见故，诸深经不尽在阎浮提；行者、受者少故，诸天、龙神持去。<br>
      　　问曰：如遍吉菩萨、观世音菩萨、大力势菩萨、文殊师利、弥勒菩萨等，何以不赞叹而但称誉二菩萨？<br>
      　　答曰：是二菩萨未得无生忍法，而能似无生忍法行。必有此事，一切魔民所不能坏，是故佛叹希有。复次，是二菩萨清净大愿行，深大慈悲心，不期疾作佛，为度众生故；有如是等功德，故佛称赞。复次，遍吉、观世音菩萨等，功德极大，人皆知；是二菩萨人未知，故称扬。<br>
      　　阿閦佛世界菩萨皆效阿閦佛，从初发心来，行清净不杂行；生彼菩萨皆效其行，是故说阿閦佛世界菩萨，称誉其德。又如十方诸佛亦称扬诸世界上妙菩萨，亦如释迦文尼佛称扬二菩萨。何等是菩萨从初发意乃至十地，佛说是菩萨所为甚难，能不断佛种？此中须菩提问：何等菩萨，佛说法时，称扬赞叹说其名字？<br>
      　　问曰：佛已先说，须菩提何以更问？<br>
      　　答曰：佛初说大菩萨，后称说一切菩萨，从初发意乃至十地。是故须菩提疑问佛：佛赞叹何等菩萨，称其名字？佛答：佛虽皆爱念一切菩萨，其中有德行胜者，称叹其名字。何等菩萨佛所赞叹？如阿閦佛初发心时，行清净行，不休不息，乃至阿耨多罗三藐三菩提，如是等菩萨，佛所赞叹。<br>
      　　复次，有菩萨未得无生忍法，未入菩萨位，行般若波罗蜜力故，常思惟筹量，求诸法实相，能信解、忍，通一切法无生相空，虚诳、不坚固。有如是等相诸菩萨摩诃萨，佛称名赞叹。虚诳不实，不坚固者，皆是无常、苦、无我门；一切法空者，即是空门；一切法无生者，即是诸法实相，灭诸观。<br>
      　　复次，虚诳不实，不坚固，即是无作解脱门；一切法空，即是空解脱门；一切法无生，即是无相解脱门。如是等三种差别。是人出柔顺法忍，未得无生法忍；出凡夫法，未入圣法，而能信受圣法，似得圣法人，是故希有。如佛所称誉阿鞞跋致菩萨，能断二地，得受记；是人为佛所称誉，亦如是。如是相人，虽未得无生法忍，智慧力故，为诸佛称名赞叹。今以信根力胜故，佛亦称名赞叹，何者是？所谓：复次，须菩提，若菩萨摩诃萨闻是深般若，其心明利，不疑、不悔，作是念：是事如佛所说。<br>
      　　问曰：是菩萨已信解般若波罗蜜，何以更从阿閦佛及诸菩萨边闻？<br>
      　　答曰：是人闻阿閦佛作菩萨时所行清净；是人闻已，欲效阿閦佛所行。是故佛说此人，于是得信力，于彼得智慧力故，当住阿鞞跋致地。是人未得无生忍法，以智慧力故，得如是阿鞞跋致，为诸佛所赞。有以信力故，得如阿鞞跋致，为诸佛所赞。若但闻般若，得如是利益，何况信受，如所说行，渐住一切种智中！<br>
      　　须菩提问佛：一切法空相无所得，云何菩萨住萨婆若？佛言：如中住。如者即是空，菩萨住是毕竟空中，名为住萨婆若。此中须菩提问佛：除如更无法可得，谁住如中，乃至无有是处，如经广说。佛可须菩提所语，说如亦空因缘，所谓是如，生、灭、住、异不可得，若法无三相，即是毕竟空，云何可住？若住此中得阿耨多罗三藐三菩提而说法，无有是处！<br>
      　　释提洹因欲取般若一定相，闻佛共须菩提说无相亦不可得，是故白佛言：希有！世尊，是般若甚深，是菩萨所为甚难，欲得阿耨多罗三藐三菩提。何以故？是如毕竟空，除如更无菩萨住是如中得阿耨多罗三藐三菩提，亦无定法名为佛，说法者所度众生亦不离如，亦无拔出安处涅槃，诸法常住如相故。菩萨闻是事，心不疑悔，是事为难！虽信一切法毕竟空，而求阿耨多罗三藐三菩提，精进不休不息，是为难。须菩提语帝释：若诸法毕竟空无所有，疑何从生？何有难事？帝释心欢喜，作是念：须菩提实是乐说空法；须菩提有所解说，皆说空事。虽说色等余事，其义皆趣向空；若有难问，不能作碍，空亦空故。若人难空，须菩提先已破空，于有无中都无所碍，譬如仰射空中：虚空即是毕竟空，箭是须菩提智慧，所说如箭于空无碍，势尽自堕，非为空尽；须菩提说法因缘事办故便止，非为法尽。若有人虽有利箭，射壁不能过；人虽有利智慧，邪见著有，则碍而不通。是故须菩提说无障无碍法。</p>
<div class="jwbt-box"><div class="jwbtbm"><a name=j1163-04-57><a href="1163-04.htm#MENU-top">释嘱累品第六十六</div></div></a></a>
<p>　　【经】尔时，释提桓因白佛言：“世尊，我如是说，如是答，为随顺法不？为正答不？”<br>
      　　佛告释提桓因言：“憍尸迦，汝所说、所答，实皆随顺。”<br>
      　　释提桓因言：“希有！世尊，须菩提所乐说，皆是为空，为无相、无作，为四念处，乃至为阿耨多罗三藐三菩提。”<br>
      　　佛告释提桓因：“须菩提比丘行空时，檀波罗蜜不可得，何况行檀波罗蜜者？乃至般若波罗蜜不可得，何况行般若波罗蜜者？四念处不可得，何况修四念处者？乃至八圣道分不可得，何况修八圣道分者？禅、解脱、三昧、定不可得，何况修禅、解脱、三昧、定者？佛十力不可得，何况修佛十力者？四无所畏不可得，何况能生四无所畏者？四无碍智不可得，何况生四无碍智者？大慈、大悲不可得，何况行大慈、大悲者？十八不共法不可得，何况生十八不共法者？阿耨多罗三藐三菩提不可得，何况得阿耨多罗三藐三菩提者？一切智不可得，何况得一切智者？如来不可得，何况当作如来者？无生法不可得，何况无生法作证者？三十二相不可得，何况得三十二相者？八十随形好不可得，何况得八十随形好者？何以故？憍尸迦，须菩提比丘，一切法离行，一切法无所得行，一切法空行，一切法无相行，一切法无作行。憍尸迦，是为须菩提比丘所行，欲比菩萨摩诃萨般若波罗蜜行，百分不及一，千分、千万亿分，乃至算数譬喻所不能及。何以故？除佛行，是菩萨摩诃萨行般若波罗蜜，于声闻、辟支佛诸行中，最尊、最妙、最上。以是故，菩萨摩诃萨欲得于一切众生中最上，当行是般若波罗蜜行。何以故？憍尸迦，诸菩萨摩诃萨行般若波罗蜜时，过声闻、辟支佛地，入菩萨位，能具足佛法，得一切种智，断一切烦恼习，作佛。”<br>
      　　是会中诸三十三天，以天曼陀罗华散佛及僧。是时，八百比丘从座起，以华散佛，偏袒右肩，合掌，右膝著地，白佛言：“世尊，我等当行是无上行，声闻、辟支佛所不能行！”<br>
      　　尔时，佛知诸比丘心行，便微笑。如诸佛法，种种色光，青、黄、赤、白、红、缥，从佛口中出，遍照三千大千世界，绕佛三匝，还从顶入。<br>
      　　尔时，阿难偏袒右肩，右膝著地，白佛言：“世尊，何因缘故微笑？诸佛不以无因缘而笑！”<br>
      　　佛告阿难：“是八百比丘于星宿劫中当得阿耨多罗三藐三菩提，佛名散华，皆同一字，比丘僧、世界、寿命皆等。各各过十万岁，出家作佛。是时，诸世界常雨五色天华。以是故，阿难，菩萨摩诃萨欲行最上行，应当行般若波罗蜜！”<br>
      　　佛告阿难：“若有善男子、善女人能行是深般若波罗蜜，当知是菩萨人中死，此间生；若兜率天上死，来生此间；若人中，若兜率天上，广闻是深般若波罗蜜。阿难，我见是诸菩萨摩诃萨能行是深般若波罗蜜。阿难，若有善男子、善女人闻是深般若波罗蜜，受持、读诵，亲近、正忆念，转复以般若波罗蜜教行菩萨道者，当知是菩萨面从佛闻深般若波罗蜜，乃至亲近，亦从诸佛所种善根。善男子、善女人当作是念：‘我等非声闻所种善根，亦不从声闻所闻是深般若波罗蜜。’阿难，若有善男子、善女人受持是深般若波罗蜜，读诵、亲近，随义随法行，当知是善男子、善女人则为面见佛。阿难，若有善男子、善女人闻是深般若波罗蜜，信心清净，不可沮坏，当知是善男子、善女人曾供养佛，种善根，与善知识相得。阿难，于诸佛福田种善根，虽不虚诳，要得声闻、辟支佛、佛而得解脱，应当深了了行六波罗蜜，乃至一切种智！阿难，若菩萨深了了行六波罗蜜，乃至一切种智，是人若住声闻、辟支佛道，不得阿耨多罗三藐三菩提，无有是处！<br>
      　　“是故，阿难，我以般若波罗蜜嘱累汝！阿难，汝若受持一切法，除般若波罗蜜，若忘若失，其过小小，无有大罪。阿难，汝受持深般若波罗蜜，若忘失一句，其过甚大！阿难，汝若受持深般若波罗蜜，后还忘失，其罪甚多！以是故，阿难，嘱累汝！是深般若波罗蜜，汝当善受持，读诵令利！<br>
      　　“阿难，若有善男子、善女人受持深般若波罗蜜，则为受持过去、未来、现在诸佛阿耨多罗三藐三菩提。阿难，若善男子、善女人现在供养我，恭敬、尊重、赞叹，华香、缨络、捣香、泽香、衣服、幡盖；应当受持般若波罗蜜，读诵、说，亲近、供养，恭敬、尊重、赞叹，华香乃至幡幢。阿难，供养般若波罗蜜，则为供养我，亦供养过去、未来、现在佛已。若有善男子、善女人闻说深般若波罗蜜，信心清净，恭敬爱乐，则为信心清净，恭敬爱乐过去、未来、现在诸佛已。<br>
      　　“阿难，汝爱乐佛，不舍离，当爱乐般若波罗蜜莫舍离！阿难，深般若波罗蜜，乃至一句，不应令失！阿难，我说嘱累因缘甚多，今但略说。如我为世尊，般若波罗蜜亦是世尊。以是故，阿难，种种因缘嘱累汝般若波罗蜜。阿难，今我于一切世间天、人、阿修罗中嘱累汝！诸欲不舍佛、不舍法、不舍僧，不舍过去、未来、现在诸佛阿耨多罗三藐三菩提者，慎莫舍般若波罗蜜！阿难，是我所教化弟子法。<br>
      　　“阿难，若善男子、善女人受持深般若波罗蜜，读诵、说、正忆念，复为他人种种广说其义，开示、演畅，分别令易解，是善男子、善女人疾得阿耨多罗三藐三菩提，疾近萨婆若。何以故？般若波罗蜜中生诸佛阿耨多罗三藐三菩提。阿难，过去、未来诸佛阿耨多罗三藐三菩提，皆从般若波罗蜜中生；今现在东方、南方、西方、北方，四维、上下，诸佛阿耨多罗三藐三菩提，亦从般若波罗蜜生。以是故，阿难，诸菩萨摩诃萨欲得阿耨多罗三藐三菩提，应当学六波罗蜜！何以故？阿难，六波罗蜜是菩萨摩诃萨母，生诸菩萨故。阿难，若有菩萨摩诃萨学是六波罗蜜，皆当得阿耨多罗三藐三菩提。以是故，我以六波罗蜜倍复嘱累汝！<br>
      　　“阿难，是六波罗蜜是诸佛无尽法藏。阿难，十方诸佛现在说法，皆从六波罗蜜法藏中出；过去诸佛亦从六波罗蜜中学，得阿耨多罗三藐三菩提；未来诸佛亦从六波罗蜜中学，得阿耨多罗三藐三菩提。过去、未来、现在诸佛弟子皆从六波罗蜜中学，得灭度，已得、今得、当得灭度。阿难，汝为声闻人说法，令三千大千世界中众生皆得阿罗汉果证，犹未为我弟子事；汝若以般若波罗蜜相应一句教菩萨摩诃萨，则为我弟子事我亦欢喜，胜教三千大千世界中众生令得阿罗汉果。<br>
      　　“复次，阿难，是三千大千世界中众生，不前不后，一时皆得阿罗汉果证。是诸阿罗汉，行布施功德，持戒、禅定功德，是功德多不？”<br>
      　　阿难言：“甚多！世尊。”<br>
      　　佛言：“阿难，不如弟子以般若波罗蜜相应法为菩萨摩诃萨说，乃至一日，其福多！置一日，但半日；置半日，但一食顷；置一食顷，但须臾间说，其福多！何以故？菩萨摩诃萨善根，胜一切声闻、辟支佛故。菩萨摩诃萨自欲得阿耨多罗三藐三菩提，亦示教利喜他人令得阿耨多罗三藐三菩提。阿难，如是菩萨行六波罗蜜，行四念处，乃至行一切种智，增益善根，若不得阿耨多罗三藐三菩提，无有是处！”<br>
      　　说是般若波罗蜜品时，佛在四众中，天、人、龙、鬼神、紧那罗、摩睺罗伽等，于大众前而现神足变化：一切大众皆见阿閦佛，比丘僧围绕说法，大众譬如大海，皆是阿罗汉；漏尽无烦恼，皆得自在；得好解脱，心解脱，慧解脱；其心调柔，譬如大象；所作已办，逮得己利，尽诸有结，正智得解脱；一切心心数法中得自在。及诸菩萨摩诃萨无量功德成就。尔时，佛摄神足，一切大众不复见阿閦佛、声闻人，菩萨摩诃萨及其世界，不与眼作对。何以故？佛摄神足故。<br>
      　　尔时，佛告阿难：“如是，阿难，一切法不与眼作对，法法不相见，法法不相知。如是，阿难，如阿閦佛、弟子、菩萨、世界，不与眼作对。如是，阿难，一切法不与眼作对，法法不相知，法法不相见。何以故？一切法无知、无见，无作、无动，不可捉，不可思议；如幻人无受、无觉、无真实。菩萨摩诃萨如是行，为行般若波罗蜜，亦不著诸法。阿难，菩萨摩诃萨如是学，名为学般若波罗蜜。欲得诸波罗蜜，当学般若波罗蜜。何以故？如是学名为第一学、最上学、微妙学。如是学，安乐利益一切世间，无护者为作护。是诸佛所学，诸佛住是学中能以右手举三千大千世界，还著本处，是中众生无觉知者。何以故？阿难，诸佛学是般若波罗蜜，过去、未来、现在法中得无碍智见。阿难，般若波罗蜜于诸学中最尊第一、微妙无上。阿难，若有人欲得般若波罗蜜边际，为欲得虚空边际。何以故？阿难，般若波罗蜜无有量，我初不说般若波罗蜜量，名众、句众、字众是有量，般若波罗蜜无有量。”<br>
      　　阿难白佛言：“世尊，般若波罗蜜何以故无有量？”<br>
      　　佛告阿难：“般若波罗蜜无尽故无有量，般若波罗蜜离故无有量。阿难，过去诸佛皆学是般若波罗蜜得度，般若波罗蜜故不尽；未来世诸佛亦学是般若波罗蜜得度，是般若波罗蜜故不尽；现在十方诸佛皆学是般若波罗蜜得度，般若波罗蜜故不尽：已不尽，今不尽，当不尽。阿难，欲尽般若波罗蜜，为欲尽虚空。般若波罗蜜不可尽，已不尽，今不尽，当不尽。禅波罗蜜乃至檀波罗蜜不可尽，已不尽，今不尽，当不尽；乃至一切种智亦如是。何以故？是一切法皆无生，若法无生，云何有尽？”<br>
      　　尔时，佛出覆面舌相，告阿难：“从今日，于四众中广演、开示、分别般若波罗蜜，当令分明易解！何以故？是深般若波罗蜜中广说诸法相。是中求声闻、辟支佛，求佛者，皆当于中学！学已，各得成就。阿难，是深般若波罗蜜则是一切字门。行是深般若波罗蜜能入陀罗尼门，学是陀罗尼诸菩萨得一切乐说辩才。阿难，般若波罗蜜是三世诸佛妙法。以是故，阿难，我为汝了了说：若有人受持深般若波罗蜜，读诵、亲近，是人则能持三世诸佛阿耨多罗三藐三菩提。阿难，我说般若波罗蜜是行者足，汝持是般若波罗蜜陀罗尼故，则能持一切法。”　　<br>
      　　【论】问曰：释提桓因何以自疑所说，言我为随顺法，正答不？<br>
      　　答曰：释提桓因非一切智人，虽得初道，三毒未尽，犹有错谬！而自筹量：我虽福德因缘为诸天主，虽得圣道味，而未有一切智；一切漏未尽故，所说或能错谬，不自觉知，是故问。<br>
      　　复次，众中大有阿鞞跋致菩萨，漏尽阿罗汉，及离欲诸天；是诸人见释提桓因与佛、须菩提共问难，心不怯弱。作是念：是释提桓因漏尚未尽，何能问难，尽诸法边？释提桓因以是事故，问佛。<br>
      　　复次，释提桓因自知所说诸法相无违错，求佛印可，使听者信受，故佛即可之。<br>
      　　问曰：佛何以可释提桓因说？<br>
      　　答曰：释提桓因虽非一切智人，常从佛闻，诵读力强，是故所说有理，佛便印可。佛说有三种慧：闻慧、思慧、修慧。有人闻慧、思慧明了故，能与修慧人问难。譬如乘船随流，不自用力而疾于陆行；如阿难虽未离欲，未得甚深禅定，而能与佛、漏尽阿罗汉等论议，随法无违。<br>
      　　释提桓因白佛言：世尊，须菩提好乐说空，善巧说空，于诸弟子中最为第一。有所言说，皆趣向空、无相、无作，所谓四念处，乃至阿耨多罗三藐三菩提，是法中皆和合毕竟空说。佛语释提桓因：须菩提是行毕竟空人，世世修集，非但今世。是人以空解脱门入道，亦以此门教化众生。是人若入深空法，尚不得法，何况行是法者？如经说檀波罗蜜不可得，何况行檀者？乃至八十随形好不可得，何况得八十种随形好者？须菩提所行空行，欲比菩萨空行，百分不及一。<br>
      　　问曰：法空、众生空，复有何不尽，而言百分不及一？<br>
      　　答曰：佛此中自说：除佛，诸声闻、辟支佛无有及菩萨者。诸法实相有种种名字：或说空，或说毕竟空，或说般若波罗蜜，或名阿耨多罗三藐三菩提。此中说诸法实相，名为空行。如一切声闻弟子中，须菩提空行最胜。如是，除佛，诸菩萨空行胜于二乘。何以故？智慧分别利钝，入有深浅故，皆名得诸法实相，但利根者得之了了。譬如破闇故燃灯，更有大灯，明则转胜；当知先灯虽照，微闇不尽；若尽，后灯则无用。行空者亦如是，虽俱得道，智慧有利钝故，无明有尽不尽；唯有佛智慧，能尽诸无明。<br>
      　　复次，声闻、辟支佛无慈悲心，无度众生心，无净佛世界，无无量佛法愿，无转法轮度众生，亦无入无余涅槃乃至遗法度众生愿，无有三世度众生心，所谓菩萨时、作佛时、灭度时，非但以空行故，与菩萨等。<br>
      　　复次，二乘得空，有分有量；诸佛、菩萨无分无量。如渴者饮河，不过自足，何得言俱行空不应有异？又如毛孔之空，欲比十方空，无有是理！是故比佛、菩萨，千万亿分不及一。<br>
      　　佛分别是空行已，告释提桓因：若欲于一切众生最上，当行般若波罗蜜。此中佛自说因缘：菩萨学是般若波罗蜜空行，不取空相故，过于二地，得无生忍法，入菩萨位；入菩萨位故，具足佛法。佛法是菩萨道，菩萨道具足故，当得一切种智；得一切种智故，名为佛，断一切烦恼习人。是诸事，空行为根本。<br>
      　　问曰：涅槃是无量，何以言二乘所得有量？<br>
      　　答曰：言智慧有分有量，不说诸法法性有量；不闻说大水喻耶？器有量，非水有量。复次，量、无量相待法，于凡人是无量，佛皆能量。尔所分是须陀洹，乃至尔所分是阿罗汉、辟支佛、菩萨，余残究尽法性是佛。<br>
      　　尔时，会中诸天，以天曼陀罗华散佛等，如经中说。<br>
      　　问曰：华供养佛及僧，是八百比丘何以独取供养佛？<br>
      　　答曰：诸天所散华，诸比丘当分所得堕衣上者，见其色香甚妙，因以发心供养于佛。白言：我从今日，当行是无上行，所谓毕竟空、无相、无作等，为度一切众生故，如佛所说，二乘所不及。尔时，佛微笑。微笑义，如恒伽提婆品中说。是八百比丘是善知识，行同心等，世世共修集功德故，一时作佛，皆同一字。五色天华供养佛故，世界中常雨五色天曼陀罗华。<br>
      　　佛因是事赞般若，作是言：阿难，欲行最上菩萨道，当行般若波罗蜜。阿难，若有善男子能行是深般若波罗蜜，当知是人人道中来，或兜率天上来。所以者何？三恶道中罪苦多故，不得行深般若；欲界天著净妙五欲，心则狂惑不能行；色界天深著禅定味，故不能行；无色界无形，故不能行；鬼神道眼等根利，诸烦恼覆心故，不能专行深般若；人道中苦差三恶道，乐不如诸天，眼等诸根浊重，身多地种故，能制苦乐意而行般若。兜率天上，常有一生补处菩萨，彼中诸天常闻说般若，五欲虽多，法力胜。是故说二处来：若从他方佛世界来，若此间有般若波罗蜜处来，复次，阿难，若有求佛道者，能问、能信、受持，乃至正忆念，当知是人，佛常以佛眼见是诸人等。应当作是念：我等便是面从佛受，从佛发心种善根，不从二乘发。阿难，若有人信心清净，不可破坏者，当知是人先世供养无量诸佛，为善知识守护故能受持。<br>
      　　问曰：佛亦名为宝，亦名为无上福田。若人从佛种善根，必以三乘法入涅槃不虚。如法华中说：有人或以一华，或以少香供养于佛，乃至一称南无佛，如是等人皆当作佛。若尔者，有人作是念：但行五波罗蜜，欲作佛时乃观空，何用常行般若波罗蜜，难知难得空行？<br>
      　　答曰：以是事故，佛自答阿难：于佛福田中虽不虚诳，要得三乘入涅槃，应当了了行六波罗蜜，乃至一切种智了了行故，疾得佛道，不久受生死苦。般若有如是等利益功德故，应当行。阿难，般若有如是功德利益故，我嘱累汝。<br>
      　　问曰：佛无所贪，乃至一切种智，佛无碍解脱，清净微妙，诸佛法犹尚不贪，何以故以般若波罗蜜殷勤嘱累阿难，似如贪惜？<br>
      　　答曰：诸佛为利益众生故出世，现三十二相、八十种随形好、无量光明、神足变化，皆为众生故。第一利益众生，无过般若波罗蜜，能尽诸苦故。是般若波罗蜜因语言、文字、章句可得其义，是故佛以般若经卷殷勤嘱累阿难。<br>
      　　复次，有人见佛殷勤嘱累，故言佛大事办，犹尚尊重般若，是法必尊必妙。譬如大富长者命欲终时，以众宝与儿，偏以如意宝珠殷勤嘱累：汝勿以此宝自无定色，质如虚空，微妙难识故，而不守护？若失余宝为可，此宝不可失也！大富长者是佛，以般若波罗蜜嘱累阿难，汝好受持守护，无令忘失！除般若，虽有十二部经，尽皆忘失，其过尚少；若失般若一句，其过大多！何以故？是深般若法藏，是十方三世诸佛母，能令人疾至佛道。如经中说：三世诸佛皆从般若得，乃至为声闻人说法，其中皆是赞般若事。<br>
      　　问曰：说法令三千大千世界众生尽得阿罗汉，云何不如以般若一句教菩萨？<br>
      　　答曰：是事先虽答，今当更略说：是三千大千世界中众生虽皆得阿罗汉，自度其身，不中作佛；若说般若一句，闻者得作佛故。如人种众果树，不如一人种一如意树，能随人所愿，如意皆得。复次，为声闻说法中，无大慈大悲心，大乘法中，一句虽少，有大慈悲；声闻法中皆自为身，大乘法中广为众生；声闻法中无欲广知诸法心，但欲疾离老病死，大乘法中欲了了知一切法故；声闻法功德有限量，大乘法中欲尽诸功德，无有遗余。如是等大、小差别；譬如金刚虽小，能胜一切宝，不得言少故不如多。三千大千世界中阿罗汉福德，比般若一句教菩萨，一日乃至须臾，其福甚多！此中佛自说因缘：是人自欲得阿耨多罗三藐三菩提，亦教人令得；自行六波罗蜜诸功德，亦为人说。菩萨集二处功德，不得佛道，无有是处。<br>
      　　尔时，佛欲明了是事故引证，亦欲证一切法空，不著是空法，但怜愍众生故嘱累。如阿閦佛大众庄严，不与眼作对；一切法不与眼作对，亦如是。肉眼、天眼所见，皆是作法，虚诳不实。慧眼、法眼、佛眼，皆是无相无为法，故不可见；若不可见，亦不可知。无作等亦如是。所见阿閦佛会，如幻、如梦；能如是观诸法，是名菩萨行般若，名无所著。佛所嘱累亦无所著，但以大慈悲故，赞是般若。一切法虽是不可思议相，而以利益众生故赞叹，作是言：阿难，如是学，为学般若；若欲得一切诸波罗蜜，当学般若波罗蜜。如是等，如经广说。<br>
      　　佛以无量赞般若，佛智慧不可尽，般若功德亦不可尽。何以故？般若波罗蜜无量相故。名众等言语章句、卷数有量，如小品、放光、光赞等般若波罗蜜经卷章句，有限有量；般若波罗蜜义无量。阿难问：般若波罗蜜云何无量？佛答：般若波罗蜜相自离，离故从本已来不生不集，不生不集故不尽不灭。此中佛自说因缘：过去无量阿僧祇诸佛及弟子，用是般若波罗蜜照明十方，度无量众生，皆共入无余涅槃，般若波罗蜜故不尽；未来、现在亦如是。譬如有人欲尽虚空，虚空不可尽；般若波罗蜜等诸功德，乃至一切种智亦如是，今不尽，已不尽，当不尽。有人知过去不尽，谓未来、现在有尽，是故说三世不可尽。何以故？诸法本无生，云何当尽？佛知般若是真无尽，为名字语言句众有尽故嘱累。如人以香油瓶嘱累弟子，虽不惜瓶，为受持香油故。语言能持义，亦如是；若失语言，则义不可得。<br>
      　　尔时，佛为人信受般若故，出舌相覆面，告阿难：我今于四众中嘱累汝般若，汝当为众生解说、显示、分别令易解。所以现舌相者，世间相法，舌能覆鼻，是不妄语相，何况覆面！是故佛示众生：我从父母生身，有此舌相，欲以般若波罗蜜令汝信解，以汝等未得一切智，不能遍知，欲令汝等信故，非以神通力所现。佛于甚深妙法，智慧、禅定中犹尚不著，何况世间八法，供养利故而作虚诳！于一切法中，如鸟飞虚空，无所触碍，但以本愿誓度众生，大悲心怜愍一切故，以第一利般若波罗蜜，殷勤嘱累汝。<br>
      　　复次，阿难，是行深般若波罗蜜者，能入一切文字陀罗尼，因一字即入毕竟空，是名文字陀罗尼。如先陀罗尼中说。诸文字法，皆因般若波罗蜜得；余闻持等诸陀罗尼，亦皆从学般若波罗蜜得。菩萨得诸陀罗尼已，得种种乐说辩才，无量阿僧祇劫，说一句义不可尽，是名三世诸佛真法，更无异法。又复阿难，般若是十方三世诸佛妙法，如一门城，四方来者，无异门入。阿难，我今为汝了了说：若有人受持般若，非但受持我法，是人受持三世诸佛阿耨多罗三藐三菩提。阿难，是般若波罗蜜我处处说，是行者足。所以者何？菩萨得是般若能行菩萨道。阿难，汝得是般若波罗蜜陀罗尼故，能持一切佛所说法。<br>
      　　问曰：以闻持陀罗尼力故能持，何以言得般若故，能持一切诸佛法？<br>
      　　答曰：闻持陀罗尼，能持有数有量法，世间亦有，如须尸摩外道，亦得闻持陀罗尼，是人虽少时得，久则忘失；从般若得陀罗尼，广受持诸法，终不忘失，以是为差别。<br>
      　　问曰：般若便是波罗蜜，何以名为陀罗尼？<br>
      　　答曰：诸法实相是般若，能种种利益众生爱念故，作种种名，如佛有十号等。文字般若波罗蜜亦如是：能到一切诸智慧边，是名为般若波罗蜜；菩萨行般若作佛已，变名为阿耨多罗三藐三菩提；若在小乘心中，但名为三十七品，三解脱门；若人欲得闻而不忘，在是人心中名为陀罗尼。是故佛说如意珠譬喻，随前物色变为名。佛如是种种说般若大功德。</p>
<div class="jwbt-box"><div class="jwbt"><a name=j1163-04-58><a href="1163-04.htm#MENU-top">大智度论卷第八十</div></a></a>
<div class="jwbtbm"><a name=j1163-04-59><a href="1163-04.htm#MENU-top">释无尽品第六十七（经作不可尽品品）</div></div></a></a>
<p>　　【经】尔时，须菩提作是念：“是诸佛阿耨多罗三藐三菩提甚深，我当问佛。”<br>
      　　作是念已，白佛言：“世尊，是般若波罗蜜不可尽？”<br>
      　　佛言：“虚空不可尽故，般若波罗蜜不可尽。”<br>
      　　“世尊，云何应生般若波罗蜜？”<br>
      　　佛言：“色不可尽故，般若波罗蜜应生；受、想、行、识不可尽故，般若波罗蜜应生；檀波罗蜜不可尽故，般若波罗蜜应生；尸罗波罗蜜、羼提波罗蜜、毗梨耶波罗蜜、禅波罗蜜、般若波罗蜜不可尽故，般若波罗蜜应生；乃至一切种智不可尽故，般若波罗蜜应生。<br>
      　　“复次，须菩提，痴空不可尽故，菩萨摩诃萨般若波罗蜜应生；行空不可尽故，菩萨般若波罗蜜应生；识空不可尽故，菩萨般若波罗蜜应生；名色空不可尽故，菩萨般若波罗蜜应生；六处空不可尽故，菩萨般若波罗蜜应生；六触空不可尽故，菩萨般若波罗蜜应生；受空不可尽故，菩萨般若波罗蜜应生；爱空不可尽故，菩萨般若波罗蜜应生；取空不可尽故，菩萨般若波罗蜜应生；有空不可尽故，菩萨般若波罗蜜应生；生空不可尽故，菩萨般若波罗蜜应生；老、死、忧、悲、苦、恼空不可尽故，菩萨般若波罗蜜应生。如是，须菩提，菩萨摩诃萨般若波罗蜜应生。须菩提，十二因缘，是独菩萨法，能除诸边颠倒。坐道场时，应如是观，当得一切种智。须菩提，若有菩萨摩诃萨，以虚空不可尽法，行般若波罗蜜观十二因缘，不堕声闻、辟支佛地，住阿耨多罗三藐三菩提。须菩提，若求菩萨道而转还者，皆离般若波罗蜜念故。是人不知云何行般若波罗蜜，以虚空不可尽法观十二因缘。须菩提，若求菩萨道而转还者，皆不得是方便力故，于阿耨多罗三藐三菩提而转还。须菩提，若菩萨摩诃萨于阿耨多罗三藐三菩提不转还者，皆得是方便力故。须菩提，菩萨摩诃萨应以虚空不可尽法观般若波罗蜜，应以虚空不可尽法生般若波罗蜜。如是，须菩提，菩萨摩诃萨观十二因缘时，不见法无因缘生，不见法常不灭；不见法有我、人、寿者、命者、众生，乃至知者、见者；不见法无常，不见法苦，不见法无我，不见法寂灭非寂灭。如是，须菩提，菩萨摩诃萨行般若波罗蜜，应如是观十二因缘。须菩提，若菩萨摩诃萨能如是行般若波罗蜜，是时不见色若常、若无常，若苦、若乐、若我、若无我，若寂灭、若非寂灭；受、想、行、识亦如是。须菩提，菩萨摩诃萨是时亦不见般若波罗蜜，亦不见以是法见般若波罗蜜。禅波罗蜜，乃至阿耨多罗三藐三菩提，亦不见阿耨多罗三藐三菩提，亦不见以是法见阿耨多罗三藐三菩提。如是，须菩提，一切法不可得故，是为应般若波罗蜜行。若菩萨行无所得般若波罗蜜时，恶魔愁毒，如箭入心，譬如人新丧父母。如是，须菩提，恶魔见菩萨行无所得般若波罗蜜时，便大愁毒，如箭入心。”<br>
      　　须菩提白佛言：“世尊，但一魔愁毒，三千大千世界中魔亦复愁毒？”<br>
      　　佛告须菩提：“三千大千世界中诸恶魔皆愁毒如箭入心，各于其座不能自安。须菩提，菩萨摩诃萨能如是行般若波罗蜜，是时一切世间天及人、阿修罗，不能得其便，令其忧恼。须菩提，以是故，菩萨摩诃萨欲得阿耨多罗三藐三菩提，当行是般若波罗蜜！菩萨摩诃萨行般若波罗蜜时，具足修檀波罗蜜、尸罗波罗蜜、羼提波罗蜜、毗梨耶波罗蜜、禅波罗蜜、般若波罗蜜。须菩提，菩萨摩诃萨行般若波罗蜜时，具足诸波罗蜜。”<br>
      　　须菩提白佛言：“世尊，菩萨摩诃萨行般若波罗蜜时，云何具足檀波罗蜜、尸罗波罗蜜、羼提波罗蜜、毗梨耶波罗蜜、禅波罗蜜、般若波罗蜜？”<br>
      　　佛告须菩提：“菩萨摩诃萨所有布施，皆回向萨婆若。如是，须菩提，菩萨摩诃萨行般若波罗蜜时，具足檀波罗蜜。须菩提，菩萨摩诃萨所有持戒，皆回向萨婆若，是为具足尸罗波罗蜜。菩萨摩诃萨所有忍辱，皆回向萨婆若，是为具足羼提波罗蜜。菩萨摩诃萨所有精进，皆回向萨婆若，是为具足毗梨耶波罗蜜。菩萨摩诃萨所有禅定，皆回向萨婆若，是为具足禅波罗蜜。菩萨摩诃萨所有智慧，皆回向萨婆若，是为具足般若波罗蜜。如是，须菩提，菩萨摩诃萨行般若波罗蜜，具足六波罗蜜。”　　<br>
      　　【论】释曰：须菩提从佛闻般若波罗蜜种种相，初闻毕竟空相；中闻嘱累，如似有；后还闻说空，所谓般若义无量，名字句众有量。是时，须菩提作是念：诸佛阿耨多罗三藐三菩提甚深，我当问佛所以甚深。佛说菩提少许分，但为破众生颠倒故，不具足说。所以者何？无能受者故。若人取如相，佛言如亦空，无生、住、灭故；若法无生、住、灭，是法即无；法性、实际亦如是。若有取毕竟空者，亦言非也。何以故？若毕竟空是定相可取，是非毕竟空。是故言甚深，我当更问佛。须菩提作是念已，如佛自说，三世诸佛用般若波罗蜜得道，般若故不尽：已不尽，今不尽，当不尽。是故我今但问不尽义。佛答：如虚空不尽故，般若亦不尽。如虚空无有法，但有名字，般若波罗蜜亦如是。般若波罗蜜如虚空无所有故不可尽，云何菩萨能生是般若波罗蜜？能生者，菩萨云何心中生能行、能得？佛答：色无尽故，般若波罗蜜应生。如色初、后、中生不可得，色即生色不可得，离色生色不可得，生不可得，生生不可得，如先破生中说。生不可得故，色亦不可得；色不可得故，色生不可得。二法不可得故，色如幻、如梦，但诳人眼。若色有生必有尽，以无生故亦无尽。色真相即是般若波罗蜜相，是故说色不可尽，般若波罗蜜亦不可尽。受、想、行、识，檀波罗蜜乃至一切种智，亦如是。<br>
      　　复次，应生般若者，无明虚空不可尽故。若人但观毕竟空，多堕断灭边；若观有，多堕常边。离是二边故，说十二因缘空。何以故？若法从因缘和合生，是法无有定性；若法无定性，即是毕竟空寂灭相；离二边故，假名为中道。是故说十二因缘如虚空无法故不尽。痴亦从因缘和合生，故无自相；无自相故，毕竟空如虚空。<br>
      　　复次，因缘生故无实，如经中说：因眼缘色，生浊念，浊念从痴生。浊念不在眼中，不在色中，不在内，不在外，亦不在中间，亦不从十方三世来，是法定相不可得。何以故？一切法入如故。若得是无明定相，即是智慧，不名为痴。是故痴相、智慧相无异，痴实相即是智慧，取著智慧相即是痴。是故痴实相毕竟清净，如虚空无生无灭。是故说得是观故，回向阿耨多罗三藐三菩提，即名般若波罗蜜。<br>
      　　问曰：若无无明，亦无诸行等，云何说十二因缘？<br>
      　　答曰：说十二因缘有三种：一者、凡夫：肉眼所见，颠倒著我心，起诸烦恼业，往来生死中。二者、贤圣：以法眼分别诸法，老病死心厌，欲出世间。求老、死因缘由生故，是生由诸烦恼业因缘。何以故？无烦恼人则不生，是故知烦恼为生因。烦恼因缘是无明，无明故，应舍而取，应取而舍。何者应舍？老、病诸苦，因缘烦恼应舍，以少颠倒乐因缘故而取。持戒、禅定、智慧，诸善根本，是涅槃乐因缘，是事应取而舍。是中无有知者、见者、作者。何以故？是法无定相，但从虚诳因缘相续生。行者知是虚诳不实，则不生戏论，是但灭苦故，入于涅槃，不究尽求诸苦相。三者、诸菩萨摩诃萨：大智人利根故，但求究尽十二因缘根本相，不以忧怖自没。于时不得定相，老法毕竟空，但从虚诳假名有。所以者何？分别诸法相者，说老是心不相应行，是相不可得。头白等是色相，非老相；二事不可得故，无老相。<br>
      　　复次，世人名老相：发白、齿离，面皱、身曲，羸瘦、力薄，诸根闇塞，如是等名老相。但是事不然！所以者何？发白非唯老者；又年壮而白，老年而黑者。羸瘦、皱曲亦尔。有人老而诸根明利，少而闇塞者；又服还年药，虽老而壮。如是老无定相，无定相故，诸法和合，假名为老；又如假轮、轴、辕、辐等为车，是假名非实。<br>
      　　复次，有人言：“说果报五众故相，名为老。”是亦不然！所以者何？一切有为法，念念生灭不住，若不住则无故，无故则无老。一切有为法若有住，则无无常，若无无常即是常，若常则无老，何况非常非无常，毕竟空中而有老？<br>
      　　复次，诸法毕竟空中，生相不可得，何况有老？如是等种种因缘，求老法不可得，不可得故无相，如虚空不可尽。如老乃至无明亦如是。破无明，如上说。菩萨观诸法实相毕竟空无所有，无所得，亦不著是事故，于众生中而生大悲：众生愚痴故，于不实颠倒虚妄法中受诸苦恼。初、十二因缘，但是凡夫人故，于是中不求是非；第二、十二因缘，二乘人及未得无生忍法菩萨所观；第三、十二因缘，从得无生忍法，乃至坐道场菩萨所观。是故说无明虚空不可尽，乃至忧悲苦恼虚空不可尽故，菩萨行般若波罗蜜。如是深观因缘法，离诸边、颠倒者，边名常边、断灭边，有边、无边，实边、空边，世间有边等诸边；颠倒者，无常中起常等诸颠倒烦恼。观是十二因缘法，诸边、颠倒灭。诸烦恼有二分：一者、外道邪见人名为边，二者、余众生烦恼名为颠倒。观十二因缘，是二种烦恼皆灭。是第三、十二因缘观甚深，唯诸菩萨坐道场者能观；先虽能观，未能具足。如城譬喻经中说，佛言：“我本未得道时，如是思惟：众生可愍，深入险道，所谓数数生，数数老，数数死，往来世间，不知出处。我即时复作是念：‘何因缘有老死？’如是求觅时得实智慧，生因缘是老死等。”是故知第三观，坐道场乃得，如经广说。又复观如是因缘法，过于二乘，得一切种智。若有人于佛道退者，皆不得是甚深观故，若得是观则不退。何以故？深入毕竟空中，则不见声闻、辟支佛地，不见故则不于是中住。<br>
      　　复次，能如是观因缘法者，不见有一法定自在无因缘而生，一切法不自在，皆属因缘生。有人虽见一切法从因缘生，谓为：从邪因缘生。邪因缘者，微尘、世性等。是故说，不见法无因缘生，亦不见法从常因缘微尘、世性生。如虚空常，常故则无生，虚空亦不与物作因，以是故，无有法从常因缘生。<br>
      　　复次，菩萨如是观一切法属因缘生，不自在，不自在故无我，乃至无知者、见者。尔时，菩萨安住毕竟空十二因缘中，不见一切色等法若有、若无等，亦不见般若，亦不见用是法行般若，乃至阿耨多罗三藐三菩提亦如是，是名菩萨无所得般若波罗蜜；得是无所得般若，于一切法中便得无所障碍般若。尔时，诸魔极大愁毒。何以故？以是菩萨深入十二因缘毕竟空中，不著有无、非有非无等六十二诸邪见魔网，我今无有法可得菩萨便。譬如捕鱼人，见一鱼深入大水，钩网所不及，则绝望忧愁，亦如新丧父母。<br>
      　　复次，菩萨能如是行无所得般若波罗蜜，则能具足檀波罗蜜等。何以故？行如是法，诸烦恼障般若法皆折薄，诸魔人民不能得便故，诸波罗蜜得具足；先来虽行六波罗蜜，未能得如是具足。须菩提问：世尊，菩萨云何能行如是般若波罗蜜，能具足檀波罗蜜等诸波罗蜜？佛答：若菩萨所有布施，皆回向萨婆若者，有二种人：软根、利根。软根者，少多布施，皆取相回向阿耨多罗三藐三菩提；利根者，破是取相，而戏论空法，信力转薄，不用萨婆若，但求诸法实相。是二种人，皆不能具足檀波罗蜜。一者、以信力多，慧力少；二者、以慧力多，信力少故。佛今说信力、慧力等故，能回向萨婆若。念萨婆若者，是信力；如萨婆若回向者，是智力。乃至般若波罗蜜亦如是。</p>
<div class="jwbt-box"><div class="jwbtbm"><a name=j1163-04-60><a href="1163-04.htm#MENU-top">释六度相摄品第六十八之上</div></div></a></a>
<p>　　【经】须菩提白佛言：“世尊，云何菩萨摩诃萨住檀波罗蜜取尸罗波罗蜜？”<br>
      　　佛告须菩提：“菩萨摩诃萨布施时，持是布施回向萨婆若，于众生中住慈身、口、意业；是为菩萨住檀波罗蜜取尸罗波罗蜜。”<br>
      　　“世尊，云何菩萨住檀波罗蜜取羼提波罗蜜？”<br>
      　　佛告须菩提：“菩萨布施时，受者瞋恚骂辱，恶言加之，是时菩萨忍辱不生瞋心；是为菩萨住檀波罗蜜取羼提波罗蜜。”<br>
      　　“世尊，云何菩萨住檀波罗蜜取毗梨耶波罗蜜？”<br>
      　　佛言：“菩萨布施时，受者瞋恚骂辱，恶言加之，菩萨增益布施，心作是念：‘我应当施，不应有所惜！’即时生身精进，心精进；是为菩萨住檀波罗蜜取毗梨耶波罗蜜。”<br>
      　　“世尊，云何菩萨摩诃萨住檀波罗蜜取禅波罗蜜？”<br>
      　　佛言：“菩萨布施时，回向萨婆若，不趣声闻、辟支佛地，但一心念萨婆若；是为菩萨住檀波罗蜜取禅波罗蜜。”<br>
      　　“世尊，云何菩萨摩诃萨住檀波罗蜜取般若波罗蜜？”<br>
      　　佛言：“菩萨布施时，知布施空如幻，不见为众生布施有益、无益；是为菩萨住檀波罗蜜取般若波罗蜜。”<br>
      　　须菩提白佛言：“世尊，云何菩萨摩诃萨住尸罗波罗蜜取檀波罗蜜、羼提波罗蜜、毗梨耶波罗蜜、禅波罗蜜、般若波罗蜜？”<br>
      　　佛告须菩提：“菩萨摩诃萨住尸罗波罗蜜中，身、口、意生布施福德，助阿耨多罗三藐三菩提；持是功德，不取声闻、辟支佛地。住尸罗波罗蜜中，不夺他命，不劫夺他家物，不行邪淫，不妄语，不两舌，不恶口，不绮语，不贪嫉，不瞋恚，不邪见。所有布施，饥者与食，渴者与饮，须乘与乘，须衣与衣，须香与香，须缨络与缨络，涂香、卧具、房舍、灯烛、资生所须，尽给与之。持是布施与众生共之，回向阿耨多罗三藐三菩提。如是回向，不堕声闻、辟支佛地。须菩提，是为菩萨摩诃萨住尸罗波罗蜜取檀波罗蜜。”<br>
      　　“世尊，云何菩萨摩诃萨住尸罗波罗蜜取羼提波罗蜜？”<br>
      　　佛言：“菩萨摩诃萨住尸罗波罗蜜中，若有众生来节节支解，菩萨于是中不生瞋心，乃至一念，作是言：‘我得大利，众生来取我支节用，我无一念瞋恚。’是为菩萨住尸罗波罗蜜中取羼提波罗蜜。”<br>
      　　“世尊，云何菩萨摩诃萨住尸罗波罗蜜取毗梨耶波罗蜜？”<br>
      　　佛言：“若菩萨摩诃萨身精进，心精进，常不舍，作是念：‘一切众生在生死中，我当拔著甘露地。’是为菩萨住尸罗波罗蜜中取毗梨耶波罗蜜。”<br>
      　　“世尊，云何菩萨摩诃萨住尸罗波罗蜜取禅波罗蜜？”<br>
      　　佛言：“菩萨入初禅，第二、第三、第四禅，不贪声闻、辟支佛地，作是念：‘我当住禅波罗蜜中，度一切众生生死。’是为菩萨摩诃萨住尸罗波罗蜜取禅波罗蜜。”<br>
      　　“世尊，云何菩萨摩诃萨住尸罗波罗蜜取般若波罗蜜？”<br>
      　　佛言：“菩萨住尸罗波罗蜜中，无有法可见，若作法、若有为法，若数法、若相法，若有、若无；但见诸法不过如相。以般若波罗蜜沤和拘舍罗力故，不堕声闻、辟支佛地。是为菩萨住尸罗波罗蜜取般若波罗蜜。”　　<br>
      　　【论】释曰：上品末说，云何菩萨行般若波罗蜜时，具足六波罗蜜，佛一一答。此品中须菩提问，云何菩萨行一波罗蜜摄五波罗蜜？<br>
      　　问曰：六波罗蜜各各异相，云何行一波罗蜜摄五波罗蜜？<br>
      　　答曰：菩萨以方便力故，行一波罗蜜能摄五波罗蜜。<br>
      　　复次，有为法，因缘果报相续故相成，善法、善法因缘故；是波罗蜜皆是善法故，行一则摄五，以一波罗蜜为主，余波罗蜜有分。有菩萨摩诃萨深行檀波罗蜜安住檀波罗蜜中，布施众生时得慈心，从慈能起慈身、口业，是时菩萨即取尸罗波罗蜜。何以故？慈业是三善道，尸罗波罗蜜根本，所谓不贪、不瞋、正见。是三慈业能生三种身业、四种口业。慈即是善业，为利益众生故，名为慈。取羼提波罗蜜者，菩萨为一切智慧故布施，受者瞋。若施主唱言：“我能一切施。”受者不得称意，便作是言：“谁使汝请我而不随我意？”瞋者是心恶业，骂者是口恶业，打害者是身恶业。瞋有上、中、下：上者害杀，中者骂詈，下者心瞋。尔时，菩萨不生三种恶业，意业是根本故，但说意业。作是念：“是我之罪，我请彼人而不能得称意。由我薄福，不能具足施与。我若瞋者，既失财物，又失福德，是故不应瞋。”取毗梨耶波罗蜜者，若菩萨布施时，受者打害，心不没不舍。布施，如先说。为布施故，身心勤精进，作是念：“我先世不强意布施故，今不能得称受者意，但当勤布施，不应计余小事。”取禅波罗蜜者，菩萨布施不求今世福乐，亦不求后世转轮圣王、天王、人王，亦不求世间禅定乐；为众生故，不求涅槃乐。但摄是诸意，在一切种智中不令散乱。取般若波罗蜜者，菩萨布施时，常观一切有为作法虚诳不坚固，如幻、如梦。施众生时，不见有益、无益。何以故？是布施物，非定是乐因缘，或时得食腹胀而死，或时得财为贼所害，亦以得财物故生悭贪心而堕饿鬼中。又此财物有为相故，念念生灭无常，生苦因缘。<br>
      　　复次，此财物入诸法实相毕竟空中，不分别有利、无利，是故菩萨于受者不求恩分，于布施不望果报；设求报者，若彼不报，则生怨恨。菩萨作是念：“诸法毕竟空故，我无所与；若求果报，当求毕竟空阿耨多罗三藐三菩提。”如布施相，是故不见有益；以毕竟空故，亦不见无益。如是，于檀波罗蜜边，取五波罗蜜。菩萨以尸罗波罗蜜为主，所有身、口、意善业布施，多闻、思惟、持戒等助阿耨多罗三藐三菩提，持戒力大故，总名尸罗波罗蜜。何以故？欲界中持戒为上，余布施、闻、思、修慧等，以欲界心散乱故得力微薄。如阿毗昙中说：出法，名欲界系、或色、无色界系净禅定，学、无学法及涅槃。菩萨以是持戒等法，不趣声闻、辟支佛地，但安住尸罗波罗蜜中。不夺众生命，乃至不为邪见住，是助道戒，具足十善道戒。菩萨住是二种戒中布施众生。须食与食等义，如初品中说。皆以此福回向佛道，不趣二乘。何以故？菩萨有二种破戒：一者、十不善道，二者、向声闻、辟支佛地。与此相违，则是二种持戒。取羼提波罗蜜者，菩萨住尸罗波罗蜜欲具足忍辱波罗蜜，若众生来节节支解持去，乃至不生一念瞋心，何况起身、口恶业？<br>
      　　问曰：忍辱名一切侵夺能忍，何以但说割截身体？<br>
      　　答曰：所著物有内、外：内名自身头目髓脑等；外名妻子、珍宝等。虽俱是著处，内著最深。<br>
      　　复次，或有人虽随逐财物而死，亦是为身故。又复人多惜身，时有惜财，惜财者少故不说。<br>
      　　复次，是人尚不惜身，何况余物？是故但说大因缘，当知已摄小者。<br>
      　　问曰：乃至不生一念瞋心者，为是变化身？为是父母生身？若是变化身，则不足为奇；若是父母生身，未断结人，云何能不生一念瞋心？<br>
      　　答曰：有人言：“烦恼业因缘生身，是菩萨于无量劫，为众生修集慈心故，虽有割截不生瞋心。如慈母养育婴儿，虽复屎尿污身，以深爱故而不生瞋，又愍其无知；菩萨于众生亦如是，未得圣道者，皆如小儿：‘我为菩萨应生慈心，当如父母，众生虽复加恶于我，我不应瞋。何以故？众生不自在，烦恼所使故。’”<br>
      　　复次，菩萨无量劫来常修毕竟空法，不见害者、骂者，亦不见善者、恶者，皆如幻、如梦；诸瞋恚者皆愚痴，若我报彼，与彼无异。<br>
      　　复次，菩萨作是念：“我应瞋处而不瞋，则为大利。”取毗梨耶波罗蜜者，住尸罗波罗蜜多是出家人，时有在家者。一切出家人得无量戒律仪，具足四十种善道，深入诸法实相，过声闻、辟支佛地。是三种戒，名尸罗波罗蜜。在家者，无无量戒律仪，是故不具足住尸罗波罗蜜。菩萨作是念：“我今舍世乐入道，不可但住持戒，持戒是余功德住处。若但得住处，不得余功德者，得利甚薄；譬如人在宝洲，但得水精珠，则所利益薄。”是故菩萨欲具足五波罗蜜故，身、心勤精进。身精进者，如法致财，以用布施等；心精进者，悭贪等诸恶心来破六波罗蜜者，不令得入。得此二种精进已，应作是念：“一切众生沉没生死，我应拯济，著甘露地；声闻人但度一身，尚不应懈怠，何况菩萨自度及为一切众生而当懈怠？以是事故，我不应懈废，虽身疲苦，心不应息。所以者何？此大乘法若不运用，则为败坏。”取禅波罗蜜者，菩萨住尸罗波罗蜜或未得无生忍法，故诸烦恼风吹动愿树，欲坏其尸罗波罗蜜。尔时，应求禅定乐，除却五欲乐；五欲乐除故，戒得清净，烦恼虽未断，已折伏故，不能生乱。譬如毒蛇，以咒术力故，毒不得螫。禅者，四禅、四无色定、四无量心等诸禅定。菩萨得禅，心虽柔软，安住尸罗波罗蜜故，亦不取声闻、辟支佛地。是菩萨但作是念：“我应行禅波罗蜜，不为小乘涅槃，亦不为果报，但为度一切众生故，说诸法实相。”是实智从禅定生，是心不为觉、观所动，亦不为贪欲、瞋恚所浊，系心一处，清净柔软，则能生实智；如水澄静，照鉴分明。菩萨住尸罗波罗蜜得是禅，得禅故心清净，心清净故知诸法如实。有为法从因缘和合生虚诳，菩萨以慧眼观，不见是有为法实。有为法有种种名，所谓作法、有为、数法、相法，若有若无。以有为故，可说无为，有为相尚不可得，何况无为？<br>
      　　问曰：有为法是有相，无为法是无相，今何以有为相中说无相？<br>
      　　答曰：无为有二种：一者、无相寂灭，无戏论如涅槃；二者、相待无，因有而生。如庙堂上无马，能生无心；此无心是生诸烦恼因缘。云何是无为法？是菩萨不见此有、无等法，但见诸法如、法性、实际。<br>
      　　问曰：汝先言离有则无无，今云何见如、法性、实际？<br>
      　　答曰：不见有为法，若常、乐、我、净等，是虚诳法若无，即是诸法实。见无生法故，能离有生法；是无生法无定实相可取，但能令人离虚诳有生法故，名无生。若得如是智慧，以方便力，本愿悲心故，不取二乘证，直至阿耨多罗三藐三菩提。是名菩萨住尸罗波罗蜜取五波罗蜜。</p>
<div class="jw-bottom">      <li><a href="1163-03.htm">上一部：乾隆大藏经·大乘论·大智度论一百卷（第四十一卷～第六十卷）</a>
      <li><a href="1163-05.htm">下一部：乾隆大藏经·大乘论·大智度论一百卷（第八十一卷～第一百卷）</a></li></div></div>
     <div class="bottom-bt">乾隆大藏经·大乘论·大智度论</div></span></body></html>
