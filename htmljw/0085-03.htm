<!DOCTYPE HTML PUBLIC"-//W3C//DTD HTML 4.0 Transitional//EN">
<html><head><title>第0085-03部～大方广佛华严经普贤菩萨行愿品（第二十一卷～第三十卷）</title>
<meta http-equiv="Content-Type" content="text/html; charset=utf-8" />
<meta content="Microsoft FrontPage 4.0" name="GENERATOR">
<meta name="ProgId" content="FrontPage.Editor.Document">
<meta name="viewport" content="width=device-width, initial-scale=1" />
<link href="../class/jw.css" rel="stylesheet" type="text/css">
<SCRIPT type=text/javaScript>
function doZoom(size){
document.getElementById('zoom').style.fontSize=size+'px'}
</SCRIPT>
</head>
<body>
<span id="zoom">

<a name="MENU-top"></a>

<div class="top-bt">
<div class="top-left">大乘华严部·第0085部</div>
<div class="top-center">大方广佛华严经普贤菩萨行愿品（第二十一卷～第三十卷）</div>
<div class="top-right">唐罽宾三藏般若奉诏译</div></div>
<div class=top-bm>
<div class=bm-bt><div class=bm-jbt>· 经名 · 卷数 · 跋序</li></div><div class=bm-jbt-left><div class=bm-jbtbm>· 品名 · 品数 · 译作者</li></div>
<div class=bm-zt>字体：<A href="javascript:doZoom(18)">大</A> <A href="javascript:doZoom(16)">中</A> <A href="javascript:doZoom(15)">小</A></div></div></div>
<div class=bm-bt><div class=bm-jbt><a href="0085-03.htm#j0085-03-1">大方广佛华严经普贤菩萨行愿品卷第二十一</a></div><div class=bm-jbt-left>
<div class=bm-jbtbm><a href="0085-03.htm#j0085-03-2">入不思议解脱境界普贤行愿品</a></div>
</div></div><div class=bm-bt><div class=bm-jbt><a href="0085-03.htm#j0085-03-3">大方广佛华严经普贤菩萨行愿品卷第二十二</a></div><div class=bm-jbt-left>
<div class=bm-jbtbm><a href="0085-03.htm#j0085-03-4">入不思议解脱境界普贤行愿品</a></div>
</div></div><div class=bm-bt><div class=bm-jbt><a href="0085-03.htm#j0085-03-5">大方广佛华严经普贤菩萨行愿品卷第二十三</a></div><div class=bm-jbt-left>
<div class=bm-jbtbm><a href="0085-03.htm#j0085-03-6">入不思议解脱境界普贤行愿品</a></div>
</div></div><div class=bm-bt><div class=bm-jbt><a href="0085-03.htm#j0085-03-7">大方广佛华严经普贤菩萨行愿品卷第二十四</a></div><div class=bm-jbt-left>
<div class=bm-jbtbm><a href="0085-03.htm#j0085-03-8">入不思议解脱境界普贤行愿品</a></div>
</div></div><div class=bm-bt><div class=bm-jbt><a href="0085-03.htm#j0085-03-9">大方广佛华严经普贤菩萨行愿品卷第二十五</a></div><div class=bm-jbt-left>
<div class=bm-jbtbm><a href="0085-03.htm#j0085-03-10">入不思议解脱境界普贤行愿品</a></div>
</div></div><div class=bm-bt><div class=bm-jbt><a href="0085-03.htm#j0085-03-11">大方广佛华严经普贤菩萨行愿品卷第二十六</a></div><div class=bm-jbt-left>
<div class=bm-jbtbm><a href="0085-03.htm#j0085-03-12">入不思议解脱境界普贤行愿品</a></div>
</div></div><div class=bm-bt><div class=bm-jbt><a href="0085-03.htm#j0085-03-13">大方广佛华严经普贤菩萨行愿品卷第二十七</a></div><div class=bm-jbt-left>
<div class=bm-jbtbm><a href="0085-03.htm#j0085-03-14">入不思议解脱境界普贤行愿品</a></div>
</div></div><div class=bm-bt><div class=bm-jbt><a href="0085-03.htm#j0085-03-15">大方广佛华严经普贤菩萨行愿品卷第二十八</a></div><div class=bm-jbt-left>
<div class=bm-jbtbm><a href="0085-03.htm#j0085-03-16">入不思议解脱境界普贤行愿品</a></div>
</div></div><div class=bm-bt><div class=bm-jbt><a href="0085-03.htm#j0085-03-17">大方广佛华严经普贤菩萨行愿品卷第二十九</a></div><div class=bm-jbt-left>
<div class=bm-jbtbm><a href="0085-03.htm#j0085-03-18">入不思议解脱境界普贤行愿品</a></div>
</div></div><div class=bm-bt><div class=bm-jbt><a href="0085-03.htm#j0085-03-19">大方广佛华严经普贤菩萨行愿品卷第三十</a></div><div class=bm-jbt-left>
<div class=bm-jbtbm><a href="0085-03.htm#j0085-03-20">入不思议解脱境界普贤行愿品</a></div></div></div></div>
<div class="jwzw">
<div class="jwbt-box"><div class="jwbt"><a name=j0085-03-1><a href="0085-03.htm#MENU-top">大方广佛华严经普贤菩萨行愿品卷第二十一</div></a></a>
<div class="jwbtbm"><a name=j0085-03-2><a href="0085-03.htm#MENU-top">入不思议解脱境界普贤行愿品</div></div></a></a>
<p>　　尔时善财童子。于普救众生威德吉祥夜神所。闻菩萨普现一切世间调伏众生解脱门。及得一切如来现前三昧。超出一切众生庄严三昧。得如是等十千三昧。皆悉修习。起深信解。光明普照。周遍随顺。趣入游履。广大出生。自在作用渐次前行。往诣具足功德寂静音海夜神所。顶礼其足。绕无数匝。合掌恭敬。而作是言。圣者。我已先发阿耨多罗三藐三菩提心。我依善知识故。学菩萨行。修菩萨行。入菩萨行。住菩萨行。我愿出生一切智海不思议法。唯愿慈哀。为我宣说。菩萨云何学菩萨行。云何修菩萨道。时彼夜神。告善财言。善哉善哉。善男子。汝能依止诸善知识。求菩萨行。善男子。我得菩萨念念出生广大欢喜庄严解脱门。善财言。大圣。此解脱门为何事业。行何境界。修何方便。作何观察。<br/>　　夜神言。善男子。我发起清净平等乐欲心。我发起离一切世间尘垢清净坚固庄严心。我发起于一切事难作能作决定不退心。我发起庄严一切功德宝山犹如须弥处金轮上永不倾动心。我发起于一切处无所住著心。我发起普现一切众生前皆能救护心。我发起见一切佛海无有厌足心。我发起求一切菩萨清净愿力心。我发起住普遍大智光明海心。我发起令一切众生超过忧恼生死旷野心。我发起令一切众生舍离愁叹众苦心。我发起令一切众生舍离种种不可意色声香味触法心。我发起令一切众生舍离种种恩爱别离怨憎会苦心。我发起令一切众生舍离种种恶业因缘愚痴等苦心。我发起与一切恶趣险难众生作救护心。我发起令一切众生出生死苦显示正道心。我发起令一切众生舍离生老病死等苦心。我发起令一切众生成就如来无上法乐心。我发起令一切众生皆受清净大喜乐心。我发起令一切众生修行正行无厄难心。<br/>　　发是心已。复为说法。令其渐至一切智地。所谓若见众生乐著所住宫殿屋宅。我为说法。令其了达诸法本性。离诸执著。若见众生恋著父母兄弟亲属。我为说法。令其得入诸佛菩萨清净众会。若见众生恋著妻子情无舍离。我为说法。令其舍离生死爱染。起大悲心。于一切众生平等无二。若见众生恋著市肆廛里集会。我为说法。令其得与众圣集会。若见众生贪著资具。我为说法。令其具足诸波罗蜜。若见众生爱著音乐。我为说法令其爱乐清净法乐。若见众生著五欲境。我为说法。令其得入如来境界。若见众生多起瞋恚。我为说法。令住如来忍波罗蜜。若见众生其心懈怠。我为说法。令得清净勤波罗蜜。若见众生其心散乱。我为说法。令得如来禅波罗蜜。若见众生入见稠林无明暗障。我为说法。令得出离稠林黑暗。若见众生无有智慧。我为说法。令其成就般若波罗蜜。若见众生染著三界。我为说法。令于生死心无取舍而得安住方便波罗蜜。若见众生志意下劣。我为说法。令其圆满佛菩提愿。若见众生但求自利。我为说法。令其发起平等利益诸众生愿。若见众生志乐微弱。我为说法。令得菩萨力波罗蜜。若见众生愚痴黑闇。我为说法。令得如来究竟清净智波罗蜜。若见众生色相不具。我为说法。令得如来圆满色身。若见众生形容丑陋。我为说法。令得无上清净法身。若见众生色相粗恶。我为说法。令得微细金色皮肤。若见众生诸苦逼迫。我为说法。令得如来最极安乐。若见众生种种安乐。我为说法。令其安住一切智乐。若见众生种种病苦。我为说法。令其成就如影像身。若见众生积集色爱。我为说法。令其爱乐诸菩萨行。若见众生贫穷所困。我为说法。令得菩萨功德宝藏。若见众生乐止园林。我为说法。令其供养承事诸佛住法园苑。若见众生游行道路。我为说法。令其趣向一切智道。若见众生乐居村邑。我为说法。令出三界。若见众生乐住聚落。我为说法。令其超越二乘之道住如来地。若见众生乐住城郭。我为说法。令其得住法王城中。若见众生乐止四隅。我为说法。令得三世平等智慧。若见众生乐止诸方。我为说法。令得智慧见一切法。若见众生贪行多者。我为彼说不净观门。令其舍离生死渴爱。若见众生瞋行多者。我为彼说大慈观门。令勤修习心无恼害。若见众生痴行多者。我为说法。令得智眼观诸法海。若见众生等分行者我为说法。令其得入一切胜智诸大愿海。若见众生乐生死乐。我为说法。令其厌离。若见众生厌生死苦应为如来之所化者。我为说法。令悟无生示现受生。若见众生爱著五蕴。我为说法。令其得住无依境界。若见众生其心下劣。我为显示胜庄严道。若见众生心生憍慢。为说如来平等法忍。若见众生其心谄曲。为说菩萨清净直心。善男子。我以如是无量法施。摄诸众生。种种方便教化调伏。令离恶道受人天乐。脱三界缚住一切智。我时便得广大欢喜法光明海。速疾爱乐甚深圆满。其心怡畅。安隐适悦。<br/>　　复次善男子。我常观察一切菩萨道场众海。修种种愿行。现种种净身。有种种常光。放种种光明。以种种方便。入一切智门。入种种三昧。现种种神变。出种种音声海。具种种庄严身。入种种如来门。诣种种国土海。见种种诸佛海。得种种辩才海。照种种解脱境。得种种智光海。入种种三昧海。游戏种种解脱宫殿。以种种门趣一切智。以庄严云覆虚空界。观察种种道场众会。集种种世界。入种种佛刹。诣种种方海。受种种如来命。从种种如来所。与种种菩萨俱。雨种种庄严云。入如来种种方便。观如来种种法海。思如来种种神通门。顺如来种种智慧海。往如来种种殊胜会。坐如来种种庄严座。善男子。我观察此道场众会。知佛神力无量无边。生大欢喜。<br/>　　善男子。我观毗卢遮那如来。念念出现不思议色身。既见是已。生大欢喜。又观如来。于念念中放大光明。充满无边广大法界。既见是已。生大欢喜。又见如来一一毛孔。念念出现无量佛刹极微尘数光明海。一一光明以无量佛刹极微尘数光明。而为眷属。一一周遍一切法界。销灭一切诸众生苦。既见是已。生大欢喜。又善男子。我观如来顶及两肩。念念出现一切佛刹极微尘数宝焰山云。充满十方一切法界。既见是已。生大欢喜。又善男子。我观如来一一毛孔。于念念中。出一切佛刹极微尘数香光明云。充满十方一切佛刹。既见是已。生大欢喜。又善男子。我观如来一一相海。于念念中。出一切佛刹极微尘数诸相庄严如来身云。遍往十方一切世界。既见是已。生大欢喜。又善男子。我观如来一一随好。于念念中。出一切佛刹。极微尘数随好光明如来身云。既见是已。生大欢喜。又善男子。我观如来一一毛孔。于念念中。出不可说不可说佛刹极微尘数佛变化云。示现如来从初发心。修波罗蜜。具庄严道。入菩萨地。游戏菩萨种种神力。既见是已。生大欢喜。又善男子。我观如来一一毛孔。念念出现不可说不可说佛刹极微尘数天王身云。及以天王自在神变。充遍一切十方法界。应以天王身而得度者。即现其前而为说法。既见是已。生大欢喜。又善男子。我观如来一一毛孔。念念出现不可说不可说佛刹极微尘数龙王身云。夜叉王身云。乾闼婆王身云。阿修罗王身云。迦楼罗王身云。紧那罗王身云。摩睺罗伽王身云。人王身云。梵王身云。莫不念念毛孔中现如是神变。如是身相。如是言音。如是说法。我见是已。于念念中。生大欢喜。广大信乐。量与法界萨婆若等。昔所未得。而今始得。昔所未解。而今始解。昔所未证。而今始证。昔所未入。而今始入。昔所未满。而今始满。昔所未见。而今始见。昔所未闻。而今始闻。何以故。以能了知法界相故。知一切法唯一相故。能平等入三世道故。能说一切无边法故。善男子。我入此菩萨念念出生广大欢喜庄严解脱光明海。<br/>　　又善男子。此解脱无边。普入一切法界门故。此解脱无尽。等发一切智性心故。此解脱无量。菩萨智眼所知境故。此解脱无际。入无际畔一切众生心想中故。此解脱甚深。寂静智慧所观察故。此解脱广大。周遍一切如来境故。此解脱无坏。菩萨智眼之所知故。此解脱无底。尽于法界之源底故。此解脱者即是普门。于一事中。普遍出生诸神变故。此解脱者体性不空。一切法身等无二故。此解脱者终无有生。以能了知如幻法故。此解脱者犹如影像。一切智愿光所生故。此解脱者犹如变化。诸菩萨行妙变化故。此解脱者犹如大地。为一切众生所依处故。此解脱者犹如大水。能以大悲润一切故。此解脱者犹如大火。干竭众生贪爱水故。此解脱者犹如大风。令诸众生速疾趣于一切智故。此解脱者犹如大海。众功德宝。庄严一切诸众生故。此解脱者如须弥山。出一切智法宝海故。此解脱者如天宫殿。一切妙法所庄严故。此解脱者犹如虚空。普容三世一切如来神通力故。此解脱者犹如大云。普为众生雨法雨故。此解脱者犹如净日。能破众生无知闇故。此解脱者犹如满月。满足广大福智海故。此解脱者犹如如来。于一切处正遍知故。此解脱者犹如自影。从自善业所化出故。此解脱者犹如谷响。随其所应为说法故。此解脱者犹如影像。随众生心而照现故。此解脱者如大树王。开敷一切神通华故。此解脱者犹如金刚。从本已来不可坏故。此解脱者如如意珠。出生无量自在力故。此解脱者如离垢藏摩尼宝王。示现一切三世如来诸神变故。此解脱者犹如喜幢妙摩尼宝。能平等出一切诸佛法轮声故。善男子。我今为汝。种种称赞此解脱门无比希有真实功德。难解难入。难信难知。汝应思惟。随顺悟入。<br/>　　尔时善财童子。白夜神言。圣者。云何修行得此解脱。具足圆满。<br/>　　夜神言。善男子。菩萨修行十大法藏。积集圆满。光明遍照。爱乐出生。威力自在。则能成就此解脱门。何等为十。一修布施广大法藏。随众生心。悉令满足。二修净戒广大法藏。普入一切佛功德海。三修安忍广大法藏。能遍思惟一切法性。四修精进广大法藏。趣一切智恒无退转。五修禅定广大法藏。能灭一切众生热恼。六修般若广大法藏。能遍了知一切法海。七修方便广大法藏。能遍成熟诸众生海。八修诸愿广大法藏。能遍游入诸佛刹海。为诸众生。尽未来劫。修菩萨行。九修诸力广大法藏。能念念中。现于一切法界教海。于一切刹。成等正觉。常无休息。十修净智广大法藏。能得如来清净妙智。遍知三世一切诸法无有障碍。善男子。若诸菩萨。安住如是十大法藏。则能获得如是解脱。清净增长。积集具足。出生坚固。广大成就。安住圆满。<br/>　　善财白言。圣者汝发阿耨多罗三藐三菩提心。其已久如。<br/>　　夜神言。善男子。此华藏庄严世界海东。过千世界海。有世界海。名一切净光众宝庄严。有世界种。名大愿光明音。中有世界。名无垢金光庄严。以一切香金刚摩尼王为体。形如楼阁。众妙宝云以为其际。住于一切宝璎珞海。妙宫殿云而覆其上。净秽相杂。彼世界中。乃往古世。有劫名普照光幢。有国名普宝吉祥藏。有菩提场。名一切宝藏众色光明。有佛名不退转法界妙音。于此场中。成等正觉。我于尔时。作菩提树神。名福德灯光明幢。守护道场。见彼如来成等正觉。示现种种自在神力。发阿耨多罗三藐三菩提心。即于此时。获得三昧。名普照如来功德海。彼道场中。次有如来。出兴于世。名法树威德山王。我时命终。还生于此。为道场主夜神名。吉祥福智光明。见彼如来转正法轮现大神通。即得三昧。名普照一切离贪境界。次有如来出兴于世。名一切法海音声王。我为夜神。因得见佛。种种承事。供养恭敬。心生欢喜。即获三昧。名增长一切善法地。次有如来出兴于世。名宝光明灯幢王。我为夜神。因得见佛。承事供养。令其欢喜。即获三昧。名普现神通光明云。次有如来出兴于世。名功德须弥光威德王。我为夜神。因得见佛。承事供养。令得欢喜。则获三昧。名普照诸佛海。次有如来出兴于世。名法云妙音声王。我为夜神。因得见佛。承事供养。令心欢喜。即获三昧。名一切法海灯。次有如来出兴于世。名智炬光照王。我为夜神。因得见佛。承事供养。令其欢喜。即获三昧。名灭一切众生苦光照灯。次有如来出兴于世。名妙法神通速疾幢。我为夜神。因得见佛。承事供养。心大欢喜。即获三昧。名三世如来所行光明藏。次有如来出兴于世。名法灯勇猛智慧师子王。我为夜神。因得见佛。承事供养。令生欢喜。即获三昧。名一切世间无碍智轮威德光。次有如来出兴于世。名智力具足威德王。我为夜神。因得见佛。承事供养。令心欢喜。即获三昧。名普照三世众生根行影像。如是。善男子。彼无垢金光庄严世界。普照光明幢劫中。有如是等十佛刹极微尘数如来出兴于世。我于彼时。或为天王。或为龙王。或为夜叉王。或为乾闼婆王。或为阿修罗王。或为迦楼罗王。或为紧那罗王。或为摩睺罗伽王。或为人王。或为梵王。或为天身。或为人身。或为男子身。或为女人身。或为童男身。或为童女身。悉以种种诸供养具。恭敬供养尊重承事彼诸如来。亦闻诸佛所说妙法。悉皆听受。忆持不忘。从此命终。还即于此世界中生。经于佛刹极微尘数劫。修行菩萨种种妙行。然后寿终。生此华藏庄严世界海中娑婆世界。值迦罗鸠孙驮如来。承事供养。令生欢喜。得三昧。名离一切尘垢影像光明。次值拘那含牟尼如来。承事供养。令生欢喜。得三昧。名普光遍照一切刹海。次值迦叶如来。承事供养。令生欢喜。得三昧。名演一切众生妙音声海。次值毗卢遮那如来。于此道场成等正觉。念念示现种种神通广大威力。我时得见。即获此念念出生广大欢喜庄严解脱门。<br/>　　得此解脱已。能入十不可说不可说佛刹极微尘数法界诸安立海。见彼一切法界安立海。一切佛刹所有极微尘。一一尘中。有十不可说不可说佛刹极微尘数诸佛国土。一一国土。皆有毗卢遮那如来。坐于道场。于念念中成等正觉。现诸神变。所现神变。一一皆遍一切法界海。亦见自身在彼一切诸如来所。又亦闻彼一切世界一切如来种种说法。我悉听受忆持不忘。复次善男子。我复见彼一切如来一一毛孔。出生种种变化海。现神通力。于十方一切法界海。一切佛刹海一切世界种。一切世界中。随诸众生种种生类。种种心性。种种想行。如其所应转正法轮。我得速疾陀罗尼力。悉能受持一切文义。正念思惟。以明了智。普入一切清净法藏。以自在智。普游一切甚深法海。以周遍智。普知三世诸广大义。以平等智。普达诸佛无差别法。我能如是悟解一切诸佛法门。一一法门中。悟解一切修多罗云。一一修多罗云中。悟解一切法海。一一法海中。悟解一切法品。一一法品中。悟解一切法云。一一法云中。悟解一切法流。一一法流中。出生一切法爱乐海。一一法爱乐海。出生一切地。一一地中。出生一切三昧海。一一三昧海。得一切见佛海。一一见佛海。得一切智光海。一一智光海。普照三世。遍入十方。知无量如来过去诸行海。知无量如来所有本事海。知无量如来难舍能舍布施波罗蜜海。知无量如来圆满净戒波罗蜜海。知无量如来清净安忍波罗蜜海。知无量如来广大精进波罗蜜海。知无量如来圆满清净禅波罗蜜海。知无量如来甚深趣入般若波罗蜜海。知无量如来种种方便波罗蜜海。知无量如来种种增长愿波罗蜜海。知无量如来种种成就力波罗蜜海。知无量如来种种圆满智波罗蜜海。知无量如来过去种种超菩萨地无障碍行智光普照海。知无量如来过去种种住菩萨地无障碍行无量劫海现神通力。知无量如来过去种种圆满菩萨地。知无量如来过去种种修习菩萨地。知无量如来过去种种净治菩萨地。知无量如来过去种种观察菩萨地。知无量如来过去为菩萨时常见诸佛如影随形。知无量如来过去为菩萨时尽见佛海劫海同住。知无量如来过去为菩萨时以无量身遍生刹海。知无量如来过去为菩萨时周遍法界修广大行。知无量如来过去为菩萨时示现种种诸方便门调伏成熟一切众生。知无量如来放大光明普照十方一切刹海。知无量如来现大神力普现一切众生之前。知无量如来广大智地光明自在。知无量如来成等正觉神变难思。知无量如来转正法轮悉能受持无有忘失。知无量如来示现相海。知无量如来示现身海。知无量如来广大境界。彼诸如来。从初发心。乃至法灭。如是等法。所有勤求。相应方便我于念念。悉得知见甚深证入。善男子。汝问我言。发心已来。为久如者。我念往昔过三佛刹极微尘数劫。如上所说。于无垢金光庄严世界。为福德灯圆满光明幢菩提树神。闻不退转法界妙音如来种种说法。发阿耨多罗三藐三菩提心。经二佛刹极微尘数劫。种种修行诸菩萨行。然后生此娑婆世界贤劫之中。从迦罗鸠孙驮佛。至释迦牟尼佛。及此劫中。未来所有一切如来。我皆亲近。承事供养。恭敬尊重。令生欢喜。如此世界贤劫之中。供养未来一切诸佛。一切世界一切劫中所有未来一切诸佛。悉亦如是。亲近承事。种种供养。善男子。彼无垢金光庄严世界今犹现在。诸佛出现相续不断。汝当一心修此菩萨大勇猛门。尔时具足功德寂静音海主夜神。欲重宣此解脱门义。为善财童子。而说偈曰。<br/>　　善财汝今听我说　　如是净妙解脱门<br/>　　闻已爱乐生欢喜　　究竟勤修令悟入<br/>　　我昔修行多劫海　　生于广大深信心<br/>　　常观法性令现前　　速证如空一切智<br/>　　我于三世诸佛所　　咸生广大信乐心<br/>　　最胜清净诸眷属　　悉愿承事常亲近<br/>　　我见过去天人师　　为利众生皆供养<br/>　　闻此广大净法门　　其心爱敬生欢喜<br/>　　常于父母及师长　　尊重恭敬令欢悦<br/>　　如是曾无休懈心　　于此解脱能深入<br/>　　又于老病贫穷人　　无主诸根不具足<br/>　　经无数劫受轮回　　慈心愍济令安乐<br/>　　浊劫水火及王贼　　狮象恶兽诸恐怖<br/>　　我昔修行有海中　　种种救护令除免<br/>　　三有烦恼恒炽然　　诸恶业障常缠覆<br/>　　堕于生死险难中　　我昔救彼令除灭<br/>　　一切恐怖恶趣中　　种种苦难恒相续<br/>　　生老病死厄其身　　我当救彼咸令出<br/>　　愿尽未来一切劫　　普为苦恼诸群生<br/>　　灭除生死使无余　　得佛究竟诸安乐<br/>　　善男子。我唯知此念念速疾出生广大欢喜庄严解脱门。如诸菩萨摩诃萨。深入一切法界海。远离一切内外苦。永除一切诸妄想。具足一切菩萨智。悉知一切诸劫数。普见一切刹成坏。而我云何能知能说彼功德行。善男子。此菩提场。如来清净圆满会中。有主夜神。名守护一切城增长威德。汝诣彼问。菩萨云何学菩萨行。修菩萨道。尔时善财童子。一心观察具足功德寂静音海主夜神身。合掌恭敬。以偈赞曰。<br/>　　我因随顺善友教　　今来得诣天神所<br/>　　身无边量等须弥　　处座庄严皆妙好<br/>　　非是执著于色相　　计有诸法为依止<br/>　　邪见浅识劣智人　　而能了知尊境界<br/>　　一切世间天及人　　于无边劫常观察<br/>　　不能测度圣天身　　色相无量难思故<br/>　　天能远离于诸蕴　　亦复不依于界处<br/>　　普为众生出世间　　示现种种神通力<br/>　　最胜智眼常清净　　无垢无动无所著<br/>　　能观一切极微中　　见佛种种神通力<br/>　　仁今身为正法藏　　心智无碍常清净<br/>　　既得如来智慧光　　复照一切诸群品<br/>　　心能普集无边业　　庄严一切诸世间<br/>　　了一切法皆是心　　现身等彼众生数<br/>　　解了世间犹若梦　　一切诸佛犹如影<br/>　　诸法如响悉皆空　　随心普现而无著<br/>　　天能普为诸众生　　念念现身恒自在<br/>　　于有于无心不住　　常闻说法遍诸方<br/>　　无量刹尘诸刹海　　及善逝海众生海<br/>　　如是悉在一尘中　　此尊解脱境界力<br/>　　时善财童子。以此妙偈。赞彼神已。顶礼其足。绕无数匝。殷勤瞻仰。辞退而去。</p>
<div class="jwbt-box"><div class="jwbt"><a name=j0085-03-3><a href="0085-03.htm#MENU-top">大方广佛华严经普贤菩萨行愿品卷第二十二</div></a></a>
<div class="jwbtbm"><a name=j0085-03-4><a href="0085-03.htm#MENU-top">入不思议解脱境界普贤行愿品</div></div></a></a>
<p>　　尔时善财童子。随顺修行。具足功德寂静音海主夜神所得解脱。观察彼神所说法门。一一文句。皆无忘失。于无量深心。无量法性。一切方便神通智慧。忆念思择。相续不断。微细分别。解了甚深。其心广大证入安住。渐行往诣守护一切城增长威德主夜神所。见彼夜神。坐光明普照一切宫殿摩尼宝王大莲华藏师子之座。百千夜神而为眷属前后围绕。现普应一切众生色相身。现普对一切众生之前身。现不染一切世间身。现等一切众生身数身。现超过一切世间身。现调伏众生随转身。现速往一切十方身。现圆满一切大愿身。现灭除一切障碍究竟如来体性身。现究竟教化成熟一切众生身。善财见已。欢喜踊跃。心愿圆满。欣庆无量。顶礼其足。绕无数匝。于前合掌。白言圣者。我已先发阿耨多罗三藐三菩提心。而未知菩萨修菩萨行时。云何利益安乐众生。云何以无上摄摄取众生。云何学菩萨道。云何住菩萨业。云何顺诸佛教。云何近法王位。唯愿慈哀为我宣说。<br/>　　时彼夜神。告善财言。善哉善哉。善男子。汝为救护一切众生故。汝为严净一切佛刹故。汝为供养一切如来故。汝欲往一切劫救众生故。汝欲守护一切佛种性故。汝欲普入十方修诸行故。汝欲普入一切法门海故。汝欲以平等心遍入一切所知境故。汝欲普遍闻持一切如来正法轮故。汝欲普随一切众生心之所乐雨法雨故。问诸菩萨所修行门。<br/>　　善男子。我得菩萨甚深自在可爱妙音解脱门。为大法师。白缯系顶。于一切法心无所著。善能开示一切如来深法藏故。具大誓愿大慈悲力。令一切众生住菩提心故。能作一切利众生事。积聚善根无休息故。为一切众生调御之师。令一切众生住一切智道故。为一切世间。作大法云。普雨一切契经法故。为一切世间清净法日。普照世间令生善根故。为一切世间其心平等。普令众生增善法故。于诸境界。其心清净。除灭一切不善业故为大导师。引导众生。令入一切善行中故。为诸众生。智慧庄严。令诸世间以智先导诸善行故。恒事一切诸善知识为令众生住佛教故。善男子。我以此等法施众生。令生白法求一切智。其心坚固。犹如金刚那罗延藏。善能观察佛力魔力。常得亲近诸善知识。摧破一切业惑障山。集一切智助道之法。心恒不舍一切智地。圆满白净无碍法门。<br/>　　善男子。我以如是净法光明。普遍觉悟一切众生。种种饶益。积集善根。增长成就助道法时。常作十种观察法界。何者为十。所谓我知法界无量。获得广大智光明故。我知法界无边。见一切佛诸神变故。我知法界无际。普入一切诸佛国土。恭敬供养诸如来故。我知法界无畔。普于一切世界海中。示现修行菩萨行故。我知法界无断。入于如来甚深平等种种圆满不断智故。我知法界一性。入于如来圆满言音。随众生心无不了故。我知法界性净。入于如来过去愿海。究竟调伏诸众生故。我知法界遍诸众生。普贤妙行悉周遍故。我知法界一庄严。普贤神通善庄严故。我知法界不可坏。一切善根。充满法界不可坏故。善男子。我作此十种观察法界。随顺解知出生一切广大善根办助道法。明了诸佛殊胜威德。深入如来难思境界。<br/>　　又善男子。我以如是随顺作意。正念思惟。得如来十种广大威德陀罗尼轮。普为众生。演说妙法。何者为十。所谓普入一切法海陀罗尼轮。普持一切法藏陀罗尼轮。普受一切清净法云陀罗尼轮。普念一切如来智灯陀罗尼轮。普演一切如来名号音声陀罗尼轮。普入三世诸佛平等愿海陀罗尼轮。普入一切诸乘行海速疾圆满陀罗尼轮。普入一切众生业海净诸垢障陀罗尼轮。疾转一切业海清净陀罗尼轮。速疾出生一切智海勇猛成就陀罗尼轮。<br/>　　善男子。此十陀罗尼轮。以十千陀罗尼轮而为眷属。恒为众生演说妙法。善男子。我或为众生说闻慧法。或为众生说思慧法。或为众生说修慧法。或为众生说一有海法。或为众生说一切有海法。或为众生说一如来名号海法。或为众生说一切如来名号海法。或为众生说一世界海法。或为众生说一切世界海法。或为众生说一佛授记海法。或为众生说一切佛授记海法。或为众生说一如来众会道场海法。或为众生说一切如来众会道场海法。或为众生说一如来法轮海法。或为众生说一切如来法轮海法。或为众生说一如来修多罗海法。或为众生说一切如来修多罗海法。或为众生说一如来集会海法。或为众生说一切如来集会海法。或为众生说一萨婆若心海法。或为众生说一切萨婆若心海法。或为众生说一乘出离法。或为众生说一切乘出离法。善男子。我以此等不可说法门。为众生说。善男子。我入如是等无差别法界门海。说无上法。普遍最胜摄诸众生。尽未来劫。住普贤行时。此甚深自在可爱妙音解脱。于念念中。修习增长一切菩萨诸解脱门。念念充满一切法界。<br/>　　时善财童子。白夜神言。奇哉圣者。此解脱门。如是希有。如是甚深。圣者证得其已久如。<br/>　　夜神告言。善男子。乃往古昔。过世界转极微尘数劫。有劫名无垢焰光。世界名法界焰光吉祥云。以现一切众生业海变化摩尼王为体。形如莲华。净秽相杂。依须弥山极微尘数差别香摩尼王网而住。以一切如来过去大愿声妙宝莲华。次第庄严。须弥山极微尘数宝莲华轮围山。周匝围绕。须弥山极微尘数香摩尼宝间错庄严。有须弥山极微尘数四天下。一一四天下。有不可说不可说百千亿那由他城。善男子。彼世界中。有四天下。名种种色妙庄严幢。中有王都。名普宝拘苏摩光。去彼不远。有菩提场。名普现法王宫殿影像。须弥山极微尘数如来。于中出现。其最初佛。名一切法大声光明王。彼佛出时。有转轮王。名无垢面日光明。于其佛所。闻一切法海旋修多罗。悉能受持。佛涅槃后。其王出家。护持正法。法欲灭时。有千部异。佛正法眼。分十千门。各随其宜。种种说法。近于末劫。五浊现时。诸恶比丘业惑障重。种种缠缚。多诸斗诤。乐著境界。受取无厌。不求一切增胜功德。乐说王论。贼论。女论。国论。海论。及诸世间种种议论。不舍外道断灭见论。心生爱染。情无舍离。时王比丘。以正法音而语之言。奇哉苦哉。佛于无数大劫海中。忍种种苦。集此法炬。云何汝等而共毁灭。作是语已。上升虚空。高七多罗树。身出无量众色焰云。放种种色大光明网。令无量众生除烦恼热。令无量众生发菩提心。以是因缘。彼如来教。复于六十千岁。而得兴盛。时彼众中。有比丘尼。名法轮变化光。是此王女。百千比丘尼而为眷属。闻父王语。及见神通光明威力。皆发阿耨多罗三藐三菩提心。永不退转诸比丘尼。各得三昧。名现见如来平等出生。及得陀罗尼。名一切如来转法轮金刚光明。及得般若波罗蜜。名普入一切法门海。时法轮变化光比丘尼。即得三昧。名出生一切佛教光明灯。又得此甚深自在可爱妙音解脱。得此三昧解脱门故。身心柔软。微细适悦。便得现见一切法海大声光明王如来一切所有神通威力。善男子。于汝意云何。彼无垢面日光明转轮圣王。随彼如来。转正法轮。及涅槃后。兴其末法。然大法炬。光照世间者。岂异人乎。今普贤菩萨是。其法轮变化光比丘尼。即我身是。百千眷属比丘尼。即此会中百千夜神是。我于彼时。守护佛法。令百千比丘尼于阿耨多罗三藐三菩提。得不退转。又令得现见一切如来平等出生三昧。又令得一切如来法轮金刚光明陀罗尼。又令得普入一切法门海般若波罗蜜。<br/>　　善男子。次彼世界。有佛出兴。名无垢法山顶智光明。我以种种承事供养。令心欢喜。次有佛兴。名法轮圆满光明髻。次有佛兴。名法日吉祥云。次有佛兴。名法海门妙声王。次有佛兴。名法日智轮灯。次有佛兴。名法拘苏摩幢云。次有佛兴。名法焰光山幢王。次有佛兴。名甚深吉祥圆满月。次有佛兴。名法智出生普光明藏。次有佛兴。名出生根本智藏。次有佛兴。名吉祥藏山王。次有佛兴。名普门智须弥贤。次有佛兴。名速疾精进幢。次有佛兴。名法宝拘苏摩吉祥云。次有佛兴。名甚深寂静山光明髻。次有佛兴。名法焰光明影像月。次有佛兴。名智焰光吉祥海。次有佛兴。名普贤圆满智。次有佛兴。名无上神通智光明王。次有佛兴。名福德焰光开敷拘苏摩灯。次有佛兴。名智师子幢王。次有佛兴。名普日光明王。次有佛兴。名须弥相宝庄严王。次有佛兴。名日光勇猛普照影像。次有佛兴。名法网觉胜月。次有佛兴。名法莲华开敷吉祥云。次有佛兴。名日轮普光明。次有佛兴。名普光吉祥大声。次有佛兴。名师子无畏金刚那罗延。次有佛兴。名普智勇猛幢。次有佛兴。名普法开敷莲华身。次有佛兴。名功德拘苏摩吉祥海。次有佛兴。名高山法门光明藏。次有佛兴。名高山智焰光明云。次有佛兴。名普法高山面门光明。次有佛兴。名道场吉祥月。次有佛兴。名炽然法炬吉祥月。次有佛兴。名普影像光明髻。次有佛兴。名法速疾灯幢。次有佛兴。名金刚海幢云。次有佛兴。名名称山吉祥云。次有佛兴。名栴檀吉祥月。次有佛兴。名普吉祥拘苏摩威德光。次有佛兴。名照一切众生光明王。次有佛兴。名功德莲华吉祥藏。次有佛兴。名香焰普光明王。次有佛兴。名波头摩花因。次有佛兴。名众相山毗卢遮那。次有佛兴。名普音声名称幢。次有佛兴。名须弥山普门光明。次有佛兴。名法城吉祥光明。次有佛兴。名大树山威德。次有佛兴。名普吉祥毗卢遮那幢。次有佛兴。名吼法海大音声光。次有佛兴。名出生威德一切法宫殿。次有佛兴。名普智最胜光。次有佛兴。名最胜吉祥相。次有佛兴。名法力勇猛幢。次有佛兴。名转法轮妙音声。次有佛兴。名功德焰冠智慧光。次有佛兴。名出生吉祥法轮月。次有佛兴。名法轮莲华毗卢遮那幢。次有佛兴。名宝莲华光明藏。次有佛兴。名宝吉祥云山灯。次有佛兴。名普清净拘苏摩。次有佛兴。名种种吉祥焰须弥藏。次有佛兴。名焰轮圆满山王。次有佛兴。名福德云种种色。次有佛兴。名法山云幢王。次有佛兴。名功德山王光明。次有佛兴。名法日云灯王。次有佛兴。名法云名称遍满王。次有佛兴。名法轮云。次有佛兴。名开悟菩提智威德幢。次有佛兴。名普照法轮吉祥月。次有佛兴。名摩尼金山威德贤。次有佛兴。名妙高吉祥威德贤。次有佛兴。名贤德广大光。次有佛兴。名普智慧妙声云。次有佛兴。名法力吉祥功德山。次有佛兴。名吉祥云香焰王。次有佛兴。名金色摩尼山妙音声。次有佛兴。名顶髻藏出一切法圆满光明云。次有佛兴。名法轮炽盛威德王。次有佛兴。名无上出生威德。次有佛兴。名普精进炬光明云。次有佛兴。名三昧印广大智慧海光明冠。次有佛兴。名妙宝吉祥威德王。次有佛兴。名法炬宝帐妙音声。次有佛兴。名普照虚空界无畏法光明。次有佛兴。名相好庄严幢。次有佛兴。名种种色光明焰山云。次有佛兴。名照无障碍法虚空光明。次有佛兴。名妙相花开敷身。次有佛兴。名最胜世主妙光明音。次有佛兴。名一切法三昧妙光明音。次有佛兴。名妙辩才法音功德藏。次有佛兴。名炽然光明法海妙音云。次有佛兴。名普照三世大光明相威德王。次有佛兴。名普照法轮吉祥山广大光明。次有佛兴。名法界师子光。次有佛兴。名毗卢遮那吉祥妙高。次有佛兴。名一切三昧海普遍光焰师子王。次有佛兴。名普智光明灯。次有佛兴。名普智慧光明法城灯。善男子。如是等须弥山极微尘数如来。其最后佛。名法界城智慧灯光王。于无垢焰光劫中。出兴于世。我皆尊重。亲近供养。听闻受持所说妙法。我亦于彼诸如来所。出家学道。护持法教。入此菩萨甚深自在可爱妙音解脱。种种方便。教化成熟无量众生。从是已来。于佛刹极微尘数劫。所有诸佛。出兴于世。我皆供养。修行其法。善男子。我从是来。于生死夜无明昏寐诸众生中。而独觉悟。令诸众生守护心城。舍三界城。住一切智无上法城。<br/>　　善男子。我唯知此甚深自在可爱妙音解脱。如诸菩萨摩诃萨。舍离世间诸杂秽语。不作二语检策语业。行正直道。安住胜义。成就圆满。永不系属一切语言。于念念中。开悟一切语言自性。深入一切语言音海。了知众生诸秘密海。明见一切诸法门海。普摄一切平等法海。出生种种陀罗尼海。已得自在。随诸众生心之所宜。而为说法。善巧方便。究竟调伏成熟众生。能普摄受一切众生。巧修菩萨诸无上业。深入菩萨种种法门极微细智。能善观察种种妙事诸菩萨藏。能自在说诸菩萨法。何以故。已得成就一切法轮陀罗尼故。得名殊胜真实丈夫。而我云何能知能说彼功德行。善男子。此菩提场佛众会中。有主夜神名能开敷一切树花安乐汝诣彼问。菩萨云何学一切智。云何修一切智。云何引导一切众生。令其悟入一切智城。尔时守护一切城增长威德主夜神。欲重宣此解脱门义。为善财童子。而说偈曰。<br/>　　菩萨解脱深难见　　虚空如如平等际<br/>　　普见无边法界中　　所有一切三世佛<br/>　　出生无量诸解脱　　证入难思真法性<br/>　　速疾增长无碍智　　通达三世慈悲道<br/>　　过于刹转极微劫　　时有劫名无垢光<br/>　　刹号法光吉祥云　　城名普宝拘苏摩<br/>　　其中诸佛兴于世　　量与须弥尘数等<br/>　　佛号法海大声王　　于此劫中先出现<br/>　　乃至其中最后佛　　名为法界智灯王<br/>　　如是一切诸如来　　我皆供养听闻法<br/>　　我见法海音王佛　　其身普作真金色<br/>　　众相庄严如宝山　　发心愿得无师道<br/>　　我暂见彼如来身　　即发菩提广大心<br/>　　誓愿勤求一切智　　心等如空法界性<br/>　　由斯普见三世佛　　及以一切菩萨海<br/>　　亦见刹海众生海　　普遍发起大慈心<br/>　　随诸众生心所宜　　一身普现无边刹<br/>　　舒光动地遍十方　　开悟一切诸含识<br/>　　见第二佛而亲近　　亦见十方刹海佛<br/>　　乃至最后佛出兴　　名为法界智灯王<br/>　　如是须弥极微数　　一切如来咸供养<br/>　　于诸刹转极微劫　　所有如来照世灯<br/>　　我皆亲近而瞻奉　　令此解脱得清净<br/>　　尔时善财童子。得此菩萨甚深自在可爱妙音解脱。入无边三昧海。成广大总持海。又得菩萨大神通海。深入菩萨大辩才海。速疾增长大欢喜海。观察守护一切城增长威德主夜神。以偈赞曰。<br/>　　已行广大深智海　　已度无边诸有海<br/>　　长寿无患智藏身　　威光普照如满月<br/>　　觉悟法性如虚空　　普入三际皆无碍<br/>　　念念普缘一切境　　心心寂静无分别<br/>　　观察众生性本无　　大悲常入众生海<br/>　　自在游于解脱门　　广度群迷无量众<br/>　　观察思惟一切法　　证入甚深诸法性<br/>　　一切圣道普修行　　普化众生令解脱<br/>　　天是最胜调御师　　开示如来无垢智<br/>　　普为法界诸含识　　敷演离尘清净行<br/>　　已住如来诸愿道　　已入无边广大智<br/>　　已修一切诸佛力　　已见诸佛神通事<br/>　　天神心净如虚空　　普离一切诸烦恼<br/>　　了知三世无量刹　　诸佛菩萨及众生<br/>　　天神一念悉了知　　昼夜日月年劫海<br/>　　亦知一切众生类　　种种名相各差别<br/>　　十方众生生死处　　有色无色想无想<br/>　　随顺世俗悉了知　　引导令入菩提路<br/>　　已生如来誓愿家　　已入诸佛功德海<br/>　　已证法性心平等　　随众生乐现色身<br/>　　时善财童子。说此妙偈赞夜神已。礼夜神足。绕无数匝殷勤瞻仰。一心恋慕。辞退而去。</p>
<div class="jwbt-box"><div class="jwbt"><a name=j0085-03-5><a href="0085-03.htm#MENU-top">大方广佛华严经普贤菩萨行愿品卷第二十三</div></a></a>
<div class="jwbtbm"><a name=j0085-03-6><a href="0085-03.htm#MENU-top">入不思议解脱境界普贤行愿品</div></div></a></a>
<p>　　尔时善财童子。得此菩萨甚深自在可爱妙音解脱正念思惟。增长广大。精勤显示。普遍修行。即时往诣开敷一切树华安乐主夜神所。见其身在众宝香树枝条楼阁之内。坐大宝树妙藏师子之座。十千夜神。前后围绕。善财童子。顶礼其足。于前合掌。而作是言。圣者。我已先发阿耨多罗三藐三菩提心。而未知。菩萨云何学菩萨行。云何修行。成就增长。得一切智。唯愿慈哀为我宣说。<br/>　　夜神告言。善男子。我于此娑婆世界。日光已没。莲华覆合。诸人众等。罢游观时。见其一切。若山若水。若城若野。若异国土。如是等处。种种众生咸悉发心。欲还所住。迷失道路。惶怖不安。我皆密护。令其无畏。为放光明。示以正道。达其处所。令免众苦。宿夜安乐。若有众生。病苦逼恼。于梦寐中。令其安乐。善男子。若有众生。盛年好色。爱著纵逸。五欲自恣。骄慢醉心。我为示现老病死相。令生恐怖舍离诸恶。永断无明离生死怖。复为称叹种种善根。令其修习。为悭吝者赞叹布施。为破戒者称扬净戒。有瞋害者令行慈忍。若懈怠者令起精进。若散乱者令修禅定。住恶慧者令学般若。乐小乘者令住大乘。勤修一切善巧方便。乐著三界诸趣中者。令住菩萨愿波罗蜜。若有众生福智微劣。为诸结业之所逼迫。种种障碍不自在者。令住菩萨力波罗蜜。若有众生其心闇昧无有智慧著我我所种种昏蔽。令住菩萨智波罗蜜。善男子。我得菩萨出生广大欢喜光明解脱门。<br/>　　善财白言。圣者。此解脱门。境界云何。<br/>　　夜神言。善男子。入此解脱。能知如来种种福聚普摄众生善巧方便智慧光明。云何普摄。善男子。一切众生所受诸乐。皆是如来威德力故。顺如来教故。行如来语故。学如来行故。得如来所护力故。修如来所印道故。种如来同类善根故。赞如来相似善果故。守护如来所说戒法故。随喜如来广大誓愿故。如来平等智慧日光之所照故。如来性净圆满业力之所摄故。以如是故。一切世间种种安乐。出现成就。云何知然。<br/>　　善男子。我入此出生广大欢喜光明解脱门时。正念思惟毗卢遮那如来应正等觉往昔所修菩萨行海。随顺观察。悉皆明见。善男子。世尊往昔为菩萨时。见一切众生著我我所。住无明暗室。入诸见稠林。为贪爱所缚。忿怒所坏。愚痴所乱。悭嫉所缠。种种烦恼。逼扰身心。生死轮回。贫穷困苦。不得值遇诸佛菩萨。我见是已。起大悲心。为欲利益一切众生。所谓起愿得一切妙宝资具摄众生心。愿一切众生皆悉具足资生之物无所乏心。于一切众事离执著心。于一切境界无贪染心。于一切所有无悭吝心。于一切布施无疑惑心。于一切果报无希望心。于一切荣好无羡慕心。于一切因缘无迷惑心。起观察真实法性心。起救护一切众生心。起深入一切诸法自性漩澓心。起于一切众生住平等大慈心。起于一切众生行方便大悲心。起为大法盖普覆众生令无热恼心。起以大智金刚杵破一切众生烦恼大障山心。起令一切众生速疾增长广大喜乐心。起愿一切众生究竟成就极安乐心。起随一切众生所欲雨一切财宝心。起以平等方便成熟一切众生心。起令一切众生满足圣财心。起愿一切众生究竟皆得十力智果心。起如是心已。得菩萨力。现大神变。遍满虚空最胜法界。于一切十方诸众生前。起一切相一切财一切布施无缘大云。普雨一切众宝璎珞资生之物。随诸众生心之所欲。悉满其意。皆令欢喜。如是无量布施摄门。种种财物。恒行惠施。于一切时。常无休息。不悔不吝。无间无断。以是方便。普摄众生。教化成就具足圆满。皆令得出生死苦难。救护饶益。不望其报。作意平等。心无分别。净治一切众生心宝。令其生起于一切佛。一相深密同一善根。应众生心。作众资具。摄取众生。增一切智。速疾圆满福德大海。菩萨如是。于念念中。尽无余界调伏成熟一切众生。令其皆得最胜清净。念念严净一切佛刹。令无杂秽。念念普入一切法界。念念皆悉遍虚空界。念念普入一切三世。念念以方便智调伏众生。念念恒于一切世界。普转一切不退法轮。念念恒以一切智道。善巧利益一切众生。念念普于一切世界种种差别诸众生前。尽未来劫。现一切佛成等正觉。念念普于一切世界一切诸劫。修菩萨行。不生二想。所谓普入一切广大世界海一切世界种中。所有一切种种际畔。诸世界种种庄严。诸世界种种体性。诸世界种种形状。诸世界种种分布。诸世界或有世界。秽而兼净。或有世界。净而兼秽。或有世界。一向杂秽。或有世界。一向清净。或有广大。或有狭小。或高或下。或粗或妙。或正或侧。或覆或仰。或圆或方。或非圆方。如是一切种种名字形像庄严。诸世界中。念念修行诸菩萨行。入菩萨住。现菩萨力。亦现三世一切佛身。随众生心。普使知见。速疾增长一切智智福德海门。<br/>　　善男子。毗卢遮那如来。于过去世。如是修行菩萨行时。见诸众生不修福德。无有智慧。远离惭愧。著我我所。无明业障。出生种种不正思惟。入诸邪网恶见稠林。不识因果。顺烦恼业。迷惑其心。不得自在。堕于生死险难深坑。具受种种无量诸苦。起大悲心。修习一切波罗蜜行。为诸众生。称扬赞叹坚固善根。令其安住远离生死贫穷困苦。勤修福智助道之法。为说种种诸因果门。为诸业报不相违反。为说于法证入之处。为说一切众生欲解。及说一切受生国土。令其不断一切佛种。令其守护一切佛教。令其舍离一切诸恶。又为称叹趣一切智助道之法。令诸众生心生欢喜。令行法施普摄一切。令其发起一切智行。令其修学诸大菩萨波罗蜜道。令其增长成一切智诸善根海。令其满足一切圣财。令其得入佛自在门。令其摄取无量方便。令其观察如来威德。令其亲近随顺如来寂静安乐。令其安住成就菩萨种种智慧。 <br/>　　尔时善财童子。白言圣者。发阿耨多罗三藐三菩提心。修此妙行。其已久如。夜神言。善男子。如汝所问。此事难知难信难解难证难入。难可显示。难可生起。难可演说。一切世间。诸天及人声闻独觉。皆不能知。唯除如来威力所加善知识所摄。修习广大福德智慧。其心坚固。欲乐清净。无下劣心。无杂染心。无谄曲心。无散乱心。无鄙吝心。无极暗心。得普照耀开敷一切智光明心。发普利乐成就一切诸众生心。一切烦恼及以众魔无能坏心。起必趣向一切种智无障碍心。不乐世间一切生死染污乐心。能乐观察一切如来清净妙乐。能勤除灭一切众生忧悲苦海。能修一切诸佛如来功德法海。能观一切诸法实性虚空境界。能具一切广大甚深清净信解。能超一切生死暴流。能入一切如来智海。能决定到无上法城。能勇猛入如来境界。能速疾趣诸佛智地。能即成就一切智力。能于十力已得究竟。如是之人。乃能于此能知能入。能信能解。能持能了。随顺修行。何以故。此是如来智慧境界。一切菩萨尚不能知。况余众生。然我今当承佛威力。欲令调顺可化众生意速清净。欲令修习善根众生心得自在。随汝所问。为汝宣说。尔时开敷一切树华安乐主夜神。欲重明此义。观察三世如来境界。而说偈言。<br/>　　佛子汝今之所问　　诸佛无边深境界<br/>　　难思刹海微尘劫　　具足演说无能尽<br/>　　非诸弊恶贪恚痴　　憍慢无明惑所覆<br/>　　垢心缠缚众生等　　能知诸佛寂静法<br/>　　非诸谄诳浊乱心　　常随悭嫉情无舍<br/>　　烦恼业绳之所系　　而能了知佛境界<br/>　　非是执著蕴界处　　心恒不舍于身见<br/>　　心倒想倒见倒人　　能入如来寂灭地<br/>　　寂静甚深诸佛境　　本性真常离分别<br/>　　非著诸有生死人　　入此平等无依法<br/>　　生于诸佛种姓家　　一切如来恒守护<br/>　　能持法王教藏者　　此仙智眼之境界<br/>　　亲近真实善知识　　爱乐白法无厌足<br/>　　专求佛力受法云　　彼闻此法生欢喜<br/>　　心恒清净无分别　　不著一切如虚空<br/>　　智灯自在破无明　　此无垢者之境界<br/>　　以大慈悲覆世间　　遍入三世众生海<br/>　　随宜利乐无边际　　此深行者之境界<br/>　　心常欢喜无诸著　　一切所有皆能舍<br/>　　乐说平等施众生　　此无著者之境界<br/>　　心无垢浊离诸过　　究竟调伏无忧悔<br/>　　随顺佛教能具修　　此无垢者之境界<br/>　　心无动乱无分别　　能普觉知诸法性<br/>　　远离一切诸惑业　　此解脱者之境界<br/>　　心无疲厌常无退　　勇猛勤修一切智<br/>　　安住增上净戒中　　此大丈夫之境界<br/>　　其心深入诸三昧　　究竟清凉无热恼<br/>　　已修一切智海因　　此寂静者之解脱<br/>　　了知诸法差别相　　善入无边深法界<br/>　　普度群生靡有余　　此慧灯者之解脱<br/>　　了达众生真实性　　于诸有海无所著<br/>　　如影普现心水中　　此先导者之解脱<br/>　　从于三世诸佛海　　方便愿种而出生<br/>　　尽诸劫刹勤修行　　此普贤者之解脱<br/>　　普入一切法界门　　悉见十方诸刹海<br/>　　亦见其中劫成坏　　此无二者之境界<br/>　　十方刹海极微中　　悉见佛坐菩提树<br/>　　成等正觉化群生　　此无碍眼之境界<br/>　　汝从无量大劫海　　亲近承事善知识<br/>　　为利群生求正法　　闻已忆念无遗忘<br/>　　毗卢遮那广大境　　无边无量难思议<br/>　　我承佛力为汝说　　令汝深心转清净<br/>　　善男子。乃往古世过世界海极微尘数劫。有世界海。名毗卢遮那海真金摩尼山。彼世界海中。有佛出现名普照法界智慧山寂静威德王。善男子。其佛往修菩萨行时。能普清净彼世界海。其世界海中。有佛刹极微尘数世界种。一一世界种。有佛刹极微尘数世界。一一世界。有世界极微尘数劫。一一劫中。无量如来出兴于世。一一如来。说世界海极微尘数修多罗。一一修多罗。授佛刹极微尘数诸菩萨记。现种种佛神通力。说种种调伏众生法。转种种诸乘轮度无量众生海。善男子。彼毗卢遮那海真金摩尼山世界海中。有世界种。名普门现前庄严幢。此世界种中。有世界。名一切宝色吉祥普照光明。以现一切化佛影像摩尼王为体。形如天城。以现一切如来菩提道场。摩尼宝王。而为庄严。住于一切宝拘苏摩华海上。净秽相杂。此世界中。有须弥山极微尘数四天下。有一四天下最处其中。名一切宝山幢。其四天下。一一纵广无量百千由旬。一一各有一万大城。其阎浮提中。有一王都。名妙宝娑罗庄严云灯。以十千大城而为眷属。周匝围绕。阎浮提人寿万岁时。中有轮王。名一切法圆满盖大吼声。其王具有五百辅臣。六万婇女。七百王子。其诸王子。色相端严。勇健雄猛。有大威力。尔时彼王威德普被阎浮提内。无有怨敌。时彼世界。劫欲尽时。有五浊起。一切人众。寿命短促。资财乏少。形色鄙陋。行住坐卧。多苦少乐。不修十善。专作恶业。更相忿诤。互相倾夺。欺诳诈伪。绮饰言辞。离间于他。发粗恶语。妒他荣好。非法贪求。深入邪网稠林旷野。以是因缘。风雨不时。苗稼不登。药木华卉。园林草树。一切枯槁。衣食匮乏。多诸疫病。驰走四方。靡所依怙。咸来共绕王都大城。无量无边。百千万亿。四面周匝。高声大叫。或举两手。或复合掌。或以头叩地。或举手椎胸。或屈膝长号。或涌身大叫。头发蓬乱。衣裳弊恶。皮肤皴裂。面目无光。彼诸众生。以种种形貌出种种音声。作种种言辞。为种种谈说。而白王言。大王。我等今者。贫穷孤露。饥渴寒冻疾病衰羸众苦所逼。种种困厄迫切身心命将不久。无依无救无所控告。如在牢狱。死相现前。我等今者。来归大王。我观大王仁慈智慧。于大王所。生得安乐想。得怜愍想。得爱敬想。得身命想。得摄受想。得宝藏想。遇津梁想。逢道路想。值船筏想。见宝洲想。获财利想升天宫想。离怨家想。灭众苦想。<br/>　　尔时大王。闻此语已。获得百万阿僧祇大悲门。一心思惟。作意观察。发于十种大悲之语。云何为十。所谓哀哉众生堕落无底生死深坑。我当云何而速免济。令其得出。安住如来一切智地。哀哉众生为诸烦恼。逼迫身心。我当云何而作救护。安住种种善业道中。哀哉众生恒为种种生老病死之所恐怖。我当云何为作归依。令离缚著。永得一切身心安隐。哀哉众生常为世间。种种恐怖。逼害其身。我当云何。而为救护。令其得免一切厄难。安住如来一切智道。哀哉众生无有智眼。常为身见疑惑所覆。我当云何为作方便。令其得决疑见翳瞙。哀哉众生。常为痴暗之所迷惑。远离善法。我当云何。为作慧炬。照彼无明。令其显现。一切智城究竟解脱。哀哉众生常为种种悭嫉谄诳。浊乱其心。我当云何。而为开晓。令其证得清净法身。哀哉众生长时漂溺一切世界生死大海。我当云何。为作船筏。而普运度。令其得入一切智海。哀哉众生诸根刚强。远离调御无上大师。一切世间无能调者。我当云何。而为调御。令其成熟一切善根。具足如来大威神力。哀哉众生犹如盲瞽。不见正道。随逐邪径。我当云何。开其慧眼。而为引导。令其得入一切智门。时彼大王。兴此十种大悲之心。作是语已。即于王都大众之中。击鼓宣令。咸使闻知。我今普施一切众生。随有所须。悉令充足。即时颁下阎浮提内大小诸城。及诸聚落。悉开库藏。出种种物。置四衢道。所谓金银琉璃。摩尼等宝。衣服饮食。华香鬘盖。涂香末香。种种璎珞。宫殿屋宅。床榻敷具。一切资财。无不备足。建大光明摩尼宝幢。其光触身。悉使安隐。灭除黑暗。开发照明。随心所欲。皆悉圆满。又复随化种种身形。一切承事。供养恭敬一切众生。亦施一切病缘汤药。活命资具。种种宝器。盛众杂宝。所谓金刚器中。盛种种香宝。香器中盛种种衣。摩尼妙宝。庄校严饰。辇舆车乘。众宝璎珞。宝帐宝网。周围垂覆。建立种种高胜妙幢。如是一切资生之物。悉开库藏。而以给施。亦施一切村营城邑。山泽林薮。妻子眷属。及以王位。头目耳鼻。唇舌牙齿。手足皮肉。心肾肝肺。大肠小肠。脂膏筋脉。一切支分。内外所有。悉皆能舍。<br/>　　尔时妙宝娑罗庄严云灯王城东门。名摩尼山威德。于其门外。有施会处。其地广博。清净平坦。无诸坑坎。荆棘沙砾。一切皆以妙宝所成。散众宝华。烧诸妙香。无数摩尼王宝。庄校严饰。然诸宝灯。周遍照耀。宝焰吉祥。威德香云。充满虚空。无量宝树。次第行列。微妙分布。间错庄严。种种天人宫殿楼阁。种种庄严。种种幢幡。种种缯盖。常出光明。宝拘苏摩网。一切香王宝网。弥覆其上。宝铎徐摇。出妙音声。无量百千亿那由他诸音乐器。恒出妙音。如是一切。皆以妙宝而为庄严。悉是菩萨净业果报之所成就。于彼会中。置师子座。十种妙宝。以为其地。十宝栏楯。放大光明。十种宝树。枝叶扶疏。周匝围绕。靡不严好。微妙坚固。金刚宝轮。以承其下。以一切宝。为龙神像。而共捧持种种宝物。以为严饰。于交露间。标题德相。以种种色。间错庄严。一切宝幢。一切宝幡。周遍行列。众宝铃网。摩尼宝网。众宝华网。大摩尼王网。以覆其上。无量宝香。常出香云。种种宝衣。处处分布。百千种乐。出过诸天。恒奏美音。悦可人意。复于其上。张施宝盖。常放无量宝焰光明。如阎浮金炽然清净。垂诸华璎。无数摩尼宝王为带。周回间列。种种杂色摩尼宝铃。恒出妙音。劝诸众生。修行十善。时一切法圆满宝盖。大师子吼妙音声王。处师子座。具足妙色。形容端正。人相圆满。最胜清净。世无能比。毗卢遮那摩尼宝王。以为其冠。那罗延身。不可沮坏。一一支分。悉皆圆满。性普贤善。王种中生于财及法。皆得自在。辩才无碍。智慧明达。以正治国。无违命者。一切众生。咸赞彼王无量无边殊胜功德。光明炽盛。过天帝释。见者无厌。常于空中。现大轮盖。摩尼宝藏。其数百千。以为轮辐。无数宝焰。吉祥威德。光明庄严阎浮檀金。放清净光。以覆其上。种种宝色。金网庄严。真珠璎珞。周匝垂下。又以宝绳。悬众宝铃。众宝庄校。恒吐妙音。过诸天乐。觉悟世间。宣扬善行。复有妙扇宝缕织成。扇以香风。发扬威德。<br/>　　尔时于此阎浮提内。无量无数百千万亿那由他众生。种种国土。种种族类。种种眷属。种种形貌。种种衣服。种种言辞。种种心行。种种欲乐。各各希求。种种财宝。种种资生。种种受用。俱来此会。观察彼王。以种种言语。种种训释。种种辩才。种种名句。咸叹此王。是大智人。是福须弥。是胜功德圆满白月。是得自在。无碍丈夫。住菩萨愿行广大施。时王见彼诸来集会。于己乞求。生爱敬心。生悲愍心。生欢喜心。生尊重心。生广大心。生善友心。生相续心。生精进心。生不退心。生舍施心。生周遍心生平等心。生清净心。生成就心。生速疾心。生见种种善知识心。善男子。尔时彼王。见诸乞者。心大欢喜。经须臾顷。假使转轮圣王。尽无边劫所受快乐。所不能及。如是忉利天王。夜摩天王。兜率陀天王尽百千亿那由他劫所受快乐。亦不能及。善化天王。于无数劫所受快乐。自在天王。于无量劫所受快乐。大梵天王于无边劫所受梵乐。光音天王。于难思劫所受天乐。遍净天王。于无尽劫所受天乐。净居天王不可说劫住寂静乐。悉不能及。譬如有人。仁慈孝友。遭逢世难。父母兄弟。姊妹妻息。内外宗亲。并皆散失。忽于旷野道路之间。而相值遇。瞻奉抚对。情无厌足。时彼大王。见来乞者。心生爱敬。欢喜踊跃。庆幸之心。亦复如是。善男子。其王尔时。因善知识。于佛菩提。解欲增长。诸根成就。信心清净。欢喜圆满。不可思议。何以故。此大菩萨。勤修诸行。求一切智。愿得利益一切众生。心无懈倦。愿得充足一切众生衣服饮食。愿获菩提。无量妙乐。舍离一切诸不善心。常愿积集一切善根。常愿救护一切众生。常乐观察萨婆若道。常乐修行一切智法。满足一切众生所愿。入一切佛功德大海。破一切魔业惑障山。随顺受持一切佛教。行一切智无障碍道。已能深入一切智流。一切法流。常现在前。大愿无尽。为大丈夫。住大人法。积集一切普门善藏。愿舍一切执著之心。不染一切世间境界。知诸法性犹如虚空。于彼一切诸来乞者。生一子想。生父母想。生福田想。生善友想。生难得想。生恩益想。生覆护想。生坚固想。生导师想。生如来想。不拣方处。不择族类。不选形貌。随有来至。如其所欲。随其方处。随其国邑。如彼所求。如彼爱乐。以大慈心。平等无碍。以大舍光。照明一切。应众生心令无所乏。求饮食者。施与饮食。求衣服者。施与衣服。求香华者。施与香华。求鬘盖者。施与鬘盖。如是有求。幢幡璎珞。宫殿园苑。象马车乘。床座被褥。金银摩尼。真珠琉璃。璧玉珂贝。诸珍宝物。一切库藏。及诸眷属。婇女妃嫔。城邑聚落。园林屋宅。皆悉如是。普施众生。</p>
<div class="jwbt-box"><div class="jwbt"><a name=j0085-03-7><a href="0085-03.htm#MENU-top">大方广佛华严经普贤菩萨行愿品卷第二十四</div></a></a>
<div class="jwbtbm"><a name=j0085-03-8><a href="0085-03.htm#MENU-top">入不思议解脱境界普贤行愿品</div></div></a></a>
<p>　　时此会中。有长者女。名宝光明。与六十童女。眷属围绕。端正殊妙。人所喜见。皮肤金色。目发绀青。胜妙圆满。色相具足。身出妙香。口演梵音。上妙宝衣。以为严饰。常怀惭愧正念不乱。有大智慧。动止安详。具足威仪。恭敬师长。最胜清净。心无放逸。常念顺行甚深妙行。所闻之法忆持不忘。宿世善根。流润其心。相似妙果靡不成就。清净广大。犹如虚空。等安众生。常见诸佛。尽无余界。求一切智。去王不远。合掌顶礼。以恭敬心。作如是念。我得善利。我得善利。我今得见大善知识。最难见者。于今得见。时女于王。生大师想。生于最胜善知识想。具慈悲想。能摄受想。其心正直。最胜清净。生于广大欢喜之心。即解自身所佩璎珞。持奉彼王。作是愿言。今此大王。能为一切无量无边无主无依无明众生。成就救护。利益照明。作所依处。愿我未来亦复如是。如彼大王所知之法所载之乘。所修之道。所具色相。所摄众会。无边无尽。难胜难坏。愿我未来。悉得成就。随彼大王所生之处。愿我常得随彼受生。 <br/>　　尔时大王。知此童女。发如是心。作如是愿。观其意乐。而告之言。童女当知。随汝所欲。我皆与汝。我今所有一切皆舍。令诸众生。普得满足。一切平等。心无分别。随汝所愿。恣意取之。时宝光明女。信心清净。生大欢喜。速疾增长一切善根。即以妙偈。而赞王言。<br/>　　昔此娑罗大城邑　　威德圣王未出时<br/>　　凡诸事物悉无堪　　可畏犹如饿鬼处<br/>　　一切众生相杀害　　窃盗淫泆性难调<br/>　　虚诳不实粗恶言　　杂秽乖离无义语<br/>　　常乐贪夺他财物　　恒怀瞋恚毒害心<br/>　　依邪恶见不善行　　从此命终堕恶道<br/>　　此诸非法众生类　　愚痴黑闇之所迷<br/>　　坏灭正法邪见兴　　由是天龙不降泽<br/>　　多历年岁无时雨　　百谷芽茎皆不生<br/>　　树木药草悉燋枯　　大小泉流亦干竭<br/>　　大王昔日未出时　　河池及井皆枯涸<br/>　　一切园苑尽荒芜　　白骨纵横犹旷野<br/>　　今得大王居宝位　　惠及一切诸群生<br/>　　油云膏雨被八方　　大地率土皆充满<br/>　　大王出兴为世主　　止诸盗贼息奸欺<br/>　　所有牢狱悉皆空　　一切茕独无忧怖<br/>　　昔时世界众生类　　好相杀害起怨仇<br/>　　饮啖血肉恣无厌　　今悉慈心互相视<br/>　　昔时国内诸众生　　贫穷裸露无衣服<br/>　　饮渴衰羸如饿鬼　　以草蔽身受寒苦<br/>　　大王今既兴于世　　稻粱甘果自然生<br/>　　劫波树藏出妙衣　　一切男女皆严饰<br/>　　昔日多求纵非法　　为竞微利相陵夺<br/>　　今时严具悉丰盈　　自在欢乐如天处<br/>　　昔纵迷心造诸恶　　放逸非分生贪染<br/>　　于他妻妾起邪淫　　乃至种种相侵夺<br/>　　今时所见他女人　　色貌端妍妙严饰<br/>　　心恒清净无染著　　知足犹如兜率天<br/>　　昔时世界诸众生　　妄言粗恶多离间<br/>　　恒起邪思灭正法　　谄曲杂秽随人意<br/>　　今时一切群生类　　悉皆舍离粗恶言<br/>　　音声柔软悦人心　　一切听闻无不喜<br/>　　大王今演妙法音　　众生闻者咸忻悦<br/>　　迦陵频伽梵声相　　诸天音乐无能及<br/>　　大王顶上殊胜盖　　一切妙宝所庄严<br/>　　琉璃藏宝吉祥等　　覆以众妙摩尼网<br/>　　金铃自然出妙声　　其音超世无伦匹<br/>　　宣扬一切诸佛法　　除灭一切众生惑<br/>　　又此铃音广宣说　　现在十方诸刹土<br/>　　所有劫海一切佛　　具大名称诸眷属<br/>　　又复铃音次第演　　过去一切十方刹<br/>　　其中诸佛及刹名　　所转法轮无不尽<br/>　　铃中又出法轮音　　其声普遍阎浮界<br/>　　广说梵释及众生　　所依诸业皆差别<br/>　　人天闻此音声已　　各各自知诸业藏<br/>　　离恶向善勤修行　　安住诸佛菩提道<br/>　　王父号曰净光明　　王母名为莲华光<br/>　　当于五浊兴盛时　　出现为王治天下<br/>　　是时有一广大园　　园有五百莲华池<br/>　　一一百千树围绕　　摩尼华灯所弥覆<br/>　　于其一一池岸上　　建立千柱庄严殿<br/>　　以众杂宝为栏楯　　半月焰光恒普照<br/>　　彼王末世恶法生　　积年亢旱无时雨<br/>　　一切池水悉干竭　　所有草树皆枯槁<br/>　　大王将生七日前　　先现祯祥希有相<br/>　　众生瞻仰相谓言　　救护世者今当现<br/>　　尔时世界于中夜　　大地一切咸震动<br/>　　其中有一宝华池　　出大光明犹日现<br/>　　五百莲池所围绕　　八功德水咸充满<br/>　　流演普及阎浮地　　随其所至皆沾洽<br/>　　一切华林及药草　　百谷芽茎苗稼等<br/>　　所有枝叶及果实　　如是一切皆繁盛<br/>　　种种沟坑及堆阜　　乃至一切高下处<br/>　　如是所有阎浮地　　今时莫不皆平坦<br/>　　一切荆棘及沙砾　　阎浮所有诸杂秽<br/>　　如是皆于一念中　　变成众宝庄严地<br/>　　众生是时既见已　　欢喜相庆而称赞<br/>　　咸言我今得善利　　如渴乏人思美水<br/>　　时彼地主光明王　　即命辅臣并眷属<br/>　　前后导从千俱胝　　法驾游观诸园苑<br/>　　是时五百诸池内　　有一莲池名庆喜<br/>　　于池岸上有法堂　　王及夫人于此住<br/>　　时光明王语夫人　　我念曾于七夜前<br/>　　中宵山地皆震动　　此池中有光明现<br/>　　即时庆喜香池内　　忽生千叶宝莲华<br/>　　光明上彻须弥顶　　云网照曜如千日<br/>　　金刚妙宝以为茎　　阎浮檀金以为台<br/>　　净摩尼宝为华叶　　妙香光藏作须蕊<br/>　　大王生彼莲华上　　端然不动跏趺坐<br/>　　光明相好以庄严　　百千天众咸恭敬<br/>　　光王尔时大欢喜　　遽入华池自抚鞠<br/>　　两手持以授夫人　　此是汝子应欣庆<br/>　　百千伏藏皆涌出　　一切宝树生妙衣<br/>　　诸天竞奏微妙音　　充满一切虚空界<br/>　　阎浮所有诸众生　　悉皆归向生欢喜<br/>　　合掌咸称如是言　　善哉救世今当出<br/>　　王时身放大光明　　普照一切诸群品<br/>　　一念能令四天下　　身病黑暗皆除灭<br/>　　夜叉罗刹毗舍阇　　一切毒虫诸恶兽<br/>　　所欲恼害众生者　　靡不隐蔽自藏匿<br/>　　衰毁饥苦诸无利　　种种灾难病所持<br/>　　如是众苦悉消除　　世间安乐咸欢喜<br/>　　凡是一切众生类　　互相瞻视如父母<br/>　　离诸怨害起慈心　　专意勤修一切智<br/>　　大王关闭诸恶趣　　开导一切天人路<br/>　　利益一切苦众生　　显示宣扬一切智<br/>　　我等今得见大王　　普获一切诸善利<br/>　　无主无归无导师　　一切如应悉安乐<br/>　　尔时宝光明童女。以此妙偈。赞叹一切法圆满宝盖大师子吼妙音声王已。绕无量匝。合掌顶礼。曲躬恭敬。却住一面。时彼大王。普遍观察告童女言。善哉童女。汝能信知他人功德。甚为希有。何以故。一切众生。覆藏己过。扬人之短。称己有德。蔽他善根。不能信知他人功德。童女当知。一切众生。为诸愚痴黑闇覆盖烦恼缠缚。不识惭愧。不知报恩。无有智慧。其心浊乱。性不明了。本无志力。又退修行。如是之人。不信不解。不能了知菩萨如来所有功德。不能分别佛法僧宝最胜福田。不知一切诸佛菩萨清净法门。清净智慧神通智慧随顺思惟。童女。汝今决定求趣无上正等菩提。能知菩萨如是广大甚深功德。能信能解。汝今生此阎浮提中。发勇猛心。修菩萨行。普摄众生。功不唐捐。如汝所愿。悉当成就。如是功德。如是福力。如是饶益。无不具足。王赞女已。以无价宝火光摩尼种种妙色所庄严衣。手自授与宝光童女。并其眷属。一一告言。汝诸童女。各各受取。著此妙衣。时诸童女。双膝著地。两手承捧。置于顶上。然后而著。既著衣已。右绕于王。头面作礼。时彼一切诸宝衣中。普出一切星宿光明。众人见之。咸作是言。此诸女等。皆悉端正。如净夜天星宿庄严。尔时夜神。告善财言。善男子。于意云何。尔时一切法圆满宝盖大师子吼妙音声王者。岂异人乎。毗卢遮那如来应正等觉是也。光明王者。净饭王是。莲华光夫人者。摩耶夫人是。宝光明童女者。即我身是。其王尔时。以四摄法。所摄众生。即此佛会大道场中。一切菩萨云集者是。皆于阿耨多罗三藐三菩提。得不退转。或住菩萨初极喜地。或离垢地。或发光地。或焰慧地。或难胜地。或现前地。或远行地。或不动地。或善慧地。或法云地。各各具足种种大愿。集种种助道。修种种妙行。备种种庄严。获种种清净。得种种神通。游种种自在。住种种解脱从种种方所来此会中。处于种种妙法宫殿。尔时能开敷一切树华安乐主夜神。为善财童子。欲明此解脱门义。而说偈言。<br/>　　佛子我有广大眼　　普能观察于十方<br/>　　种种广大刹海中　　众生五趣轮回者<br/>　　亦见彼刹一切佛　　皆坐寂灭菩提树<br/>　　神通充遍于十方　　说法调伏诸群品<br/>　　佛子我有净妙耳　　普闻一切无尽声<br/>　　亦闻诸佛转法轮　　皆能信受生欢喜<br/>　　佛子我有他心智　　出过众生心境界<br/>　　无二无碍量无边　　一念悉了诸心海<br/>　　佛子我有宿命智　　能知过去诸劫海<br/>　　自身他身所受生　　一念分明皆悉了<br/>　　佛子我于一念知　　一切刹海极微劫<br/>　　佛及菩萨诸神通　　五道轮转众生类<br/>　　我亦知彼诸世尊　　初发广大菩提愿<br/>　　一切行海具修行　　乃至当成一切智<br/>　　亦知彼佛灌顶地　　具足无等菩提道<br/>　　方便说法悉不空　　我于一念皆明了<br/>　　亦知彼佛方便门　　转大法轮满世间<br/>　　涅槃无量诸功德　　法住久近皆能了<br/>　　亦知彼佛所调伏　　广大教法诸乘海<br/>　　显示一切诸世间　　种种差别皆明了<br/>　　我于无量无边劫　　修此喜光解脱门<br/>　　今为汝说真实义　　汝应爱乐勤修学<br/>　　善男子。我唯知此菩萨出生广大欢喜调伏众生藏普光明解脱门。如诸菩萨摩诃萨。亲近供养一切如来。入一切智广大愿海。圆满一切如来愿海。得勇猛智。于一菩萨地。普入一切菩萨地海。得清净愿。于一菩萨行。普入一切菩萨行海。得自在力。于一菩萨解脱门。普入一切菩萨解脱门海。尊重恭敬诸善知识。增长善根。常无厌足。承事一切诸佛菩萨。勤求一切种智法门。爱乐观察。正念思惟。其心决定。恒无懈怠。不著一切利养恭敬赞叹名闻。于世资生。永离贪著。满众生心。如如意宝。心常爱乐一切智地。观察如来力无所畏佛不共法。勤求圆满一切菩萨波罗蜜行。远离谄幻。如说而行。常真实语。守护佛种。于一切智。其心不动。如大山王。而我云何能知能说彼功德行。善男子。此菩提场如来会中。有一夜神。名守护一切众生大愿精进力光明。汝诣彼问。菩萨云何。教化众生。令其发趣阿耨多罗三藐三菩提。云何严净一切佛刹。云何承事一切如来。云何能令一切如来皆悉欢喜。云何能于一切菩萨所问学佛法。勤求修习。时善财童子。礼夜神足。绕无数匝。殷勤瞻仰。深心恋慕。辞退而去。<br/>　　尔时善财童子。往诣守护一切众生大愿精进力光明主夜神所。见彼夜神。在大众中。坐普照现一切众生宫殿影像摩尼王藏师子之座。普现法界差别影像。摩尼宝网弥覆其上。现一切日月星宿影像身。现随众生心普令得见身。现等诸众生差别形像身。现无边广大色相海身。现普现一切诸相威仪身。现普于十方悉能应现身。现普能成熟一切众生身。现广运速疾神通法云身。现利益众生相续遍满身。现常游虚空利益广大身。现一切佛所恭敬顶礼身。现增长一切众生善根身。现受持佛法恒不忘失身。现圆满菩萨广大誓愿身。现普光照耀充满十方身。现法灯普照除灭世闇身。现了法如幻无垢深智身。现远离一切尘暗法性身。现出生佛法觉悟一切身。现普智光照差别身。现究竟无患无烦恼身。现不可沮坏具足坚固身。现无所依住如来威力身。现性无分别体离垢染身。现性本清净显照诸法身。<br/>　　时善财童子。见彼夜神现如是等佛刹极微尘数差别身已。一心顶礼。举体投地。良久乃起。合掌瞻仰。于善知识。生十种心。何等为十。所谓于善知识。生同己心。令我精勤办一切智助道法故。于善知识。生白业果心。令我亲近发起清净胜善根故。于善知识。生庄严菩萨行心。令我速能庄严一切菩萨行故。于善知识。生成就一切佛法心。引导于我随顺修行诸佛道故。于善知识。能生最胜心。令我生于佛境界中智光照故。于善知识。生出离心。令我修行普贤菩萨出离行故。于善知识。生能具足福智海心。令我积集成就福智白净法故。于善知识。生增长心。令我精进速疾增长一切智故。于善知识。生能具足诸善根心。令我志愿悉得圆满。令诸众生生欢喜故。于善知识。生能成办大利益心。令我自在利乐众生安住一切菩萨法故。成就一切种智道故。发是心已。得彼夜神与诸菩萨佛刹极微尘数同行。所谓同念心。常忆念十方三世一切佛故。同慧分别。决了一切法海差别门故。同趣善巧。开示一切如来妙法轮故。同觉。以等空智。觉悟一切三世教故。同根。成就菩萨净智光明。普照众生诸根海故。同心。善能修习无碍功德。庄严一切菩萨道故。同境。智光普照一切如来所行境故。同教。获一切智。照诸教海一切相故。同义。能以智慧。觉悟一切法自性故。同法住。深入一切法界海故。同勇猛。得不共法。摧灭一切障碍山故。同色身。随众生心。示现种种相好身故。同诸力勤求成就一切智力。不退转故。同无畏。其心清净。犹如虚空无障碍故。同精进。于无量劫。行菩萨行。无懈倦故。同辩才。得一切法无障碍智普光明故。同无等。身相清净。一切世间无能胜故。同爱语。凡所语言。令诸众生皆欢喜故。同妙音。能师子吼。普演一切法门海故。同满音。以圆满音。令诸众生随类解故。同净德。随顺修习一切如来净功德故。同净业。成就清净一切菩萨诸善业故。同智地。受一切佛所转法轮为众生故。同梵行。安住一切如来所行智境界故。同大慈。念念普覆一切国土众生海故。同大悲。兴大法云普降法雨。润泽一切诸众生故。同身业。以方便行。教化成就诸众生故。同语业。以随类音。演说一切诸法门故。同意业。普摄众生。置一切智境界中故。同庄严。清净庄严一切十方诸佛刹故。同亲近。见一切佛出兴于世。皆亲近故。同劝请。请一切佛为诸众生。转法轮故。同供养。常乐供养承事一切诸如来故。同教化。调伏成熟一切世间诸众生故。同光明。普能自在。照了一切诸法门故。同三昧。普知一切十方世界众生心故。同充遍。以自在力。遍一切刹修诸行故。同住处。住诸菩萨神通海故。同眷属。一切菩萨共止住故。同趣入。普入世界微细处故。同心虑。普知广大诸佛刹故。同往诣。随顺往诣普入一切佛刹海故。同方便。悉能示现遍满一切诸佛刹故。同超胜。遍于一切诸佛刹中无与等故。同不退。普入十方。威德平等无障碍故。同破暗。得一切佛成菩提智普光明故。同无生忍。入一切佛道场众海。无染著故。同普遍。承事供养不可说刹诸如来故。同智证。随顺了知诸法门海。常相续故。同修行。现前勤求。顺行一切诸法门故。同希求。于清净法。周遍勤求。深乐欲故。同清净。集佛功德。而以庄严身口意故。同妙意。于一切法。正分别智。能明了故。同精进。勤求成就一切如来诸善根故。同净行。成就满足一切菩萨所行行故。同无碍。觉悟了知一切诸法皆无相故。同善巧。能于如来一切法中。智自在故。同随乐。随诸众生心之所乐。现境界故。同方便。善巧修习一切法门所应习故。同护念。得一切佛自在威力所护念故。同入地。得入一切诸佛菩萨所住地故。同所住。安住一切诸佛菩萨所证位故。同记莂。普为一切诸佛如来授记莂故。同三昧。于一念中普入一切三昧海故。同建立。于刹那中示现种种诸佛事故。同正念。正念随顺一切如来境界门故。同修行。尽未来劫勇猛精进。勤修一切菩萨行故。同净信。于诸如来无量智慧速疾爱敬极欣乐故。同舍离。灭除一切诸障碍故。同不退智。与诸如来智慧等故。同受生。应现成熟诸众生故。同所住。安住如来一切种智方便门故。同境界。能于甚深法性境界得自在故。同无依。永灭一切诸有染著所依心故。同说法。已甚深入种种法门平等智故。同勤修。于己身内。受持佛法。自体威德。所护念故。同神通。开悟众生。令修一切菩萨行故。同无行。不动深入一切十方诸刹海故。同神力。一念遍游十方一切世界海故。同总持。已得一切陀罗尼海普照门故。同秘密。了知一切修多罗中妙法门故。同甚深。解一切法离相清净如虚空故。同光明。放大光明。普照十方诸世界故。同智光。普照显示一切众生心体性故。同震动。为诸众生。现神通力。威德自在。普震十方诸佛刹故。同不虚。一切众生。种种方所。见闻忆念。皆悉令其心调伏故。同出离。普为满足一切菩萨诸大愿海。成就如来十力智故。同欣乐。随众生心。而为开示。令欢喜故。时善财童子。普遍观察守护一切众生大愿精进力光明主夜神。起彼十种极清净心。获此佛刹极微尘数菩萨同行。得是行已。心转清净。于善知识。发起无量无边欢喜。偏袒右肩。顶礼其足。合掌恭敬。一心瞻仰。以偈赞曰。<br/>　　我发坚固自在意　　志求无上佛菩提<br/>　　今于圣者知识所　　而起自己无异心<br/>　　我以得见善知识　　普集无尽诸白法<br/>　　灭除一切众罪垢　　成就清净菩提果<br/>　　我因得见善知识　　普以功德庄严心<br/>　　尽未来劫诸刹中　　勤修利益众生道<br/>　　我念圣者善知识　　摄受饶益成就我<br/>　　为摄我故悉显示　　最胜寂静真实法<br/>　　关闭险难诸恶趣　　开示净妙人天路<br/>　　亦示一切诸如来　　所成种智无师道<br/>　　圣者希有无等伦　　是佛最胜功德藏<br/>　　无垢无量如虚空　　出一切智清净乐<br/>　　圣者福海量如空　　我今所见无边际<br/>　　念念之中能出生　　清净善根一切智<br/>　　仁今满我波罗蜜　　增我不可思议福<br/>　　令我冠佛妙法缯　　长我清净诸功德<br/>　　我念圣者善知识　　令我成满诸佛智<br/>　　我今誓愿常依止　　速疾成就诸白法<br/>　　我以善友饶益故　　一切功德咸具足<br/>　　欢喜普为诸众生　　教导宣扬一切智<br/>　　仁今与我为师范　　令我修行无上法<br/>　　我于无数亿劫中　　无能少报师恩德<br/>　　尔时善财。说偈赞已。白言大圣。向所显现。不可思议菩萨境界。愿为我说。此解脱门。名为何等。发心已来。为几时耶。久如当得阿耨多罗三藐三菩提。夜神告言。善男子。此解脱门。名普化众生令生善根。我以得此解脱门故。悟一切法自性平等。入于诸法真实之性。证无依法。舍离世间。悉知诸法色相差别。亦能了达青黄赤白性皆不实无有差别。而恒示现无量无数清净色身。所谓种种色身。非一色身。无边色身。清净色身。一切庄严色身。普见色身。等一切众生形相色身。普现一切众生前色身。光明普照色身。众所乐见色身。见无厌足色身。相好清净色身。离一切恶净光普照色身。大力勇猛平等示现色身。一切世间甚深难得色身。一切世间无能映蔽色身。一切众生称叹无尽色身。念念观察种种庄严色身。示现种种诸形像云色身。出现种种形色显色色身。普现无量神力色身。普放一切众妙光明色身。一切净妙庄严色身。随顺成熟一切众生色身。随其心乐现前调伏色身。随所应度成就善根色身。现无障碍普光明照色身。净无浊秽广大光明色身。可爱端正增长不坏色身。具足庄严清净坚固色身。方便开示不思议法微妙光明色身。一切无能映夺色身。能映夺一切色身。无诸暗障色身。能破诸闇色身。普集一切诸白净法色身。具足势力大功德海色身。从于过去尊重恭敬为因所生色身。如虚空清净心所起色身。最胜广大超过妙宝色身。无断无尽大功德海色身。普遍出现大光明海色身。一切世间无依无别平等色身。遍满十方一切世界无碍色身。念念出现不可说不可说刹海显示种种色相海色身。增长一切众生种种欢喜心色身。摄取一切众生海色身。能于一一毛孔之中出师子吼说一切佛功德海色身。能净一切众生心性甚深信解海色身。决定解了一切法义无疑网色身。心无障碍种种光网普照耀色身。等虚空量净光明色身。能放广大摩尼宝王净光明色身。照现无垢法界影像色身。世无能比色身。种种妙相差别庄严色身。普照十方色身。随时示现应诸众生常不断绝色身。出生寂静调伏一切众生色身。善能除灭一切烦恼色身。一切众生功德福田色身。能清净一切教色身。一切众生所见不虚色身。现大智慧勇猛威力色身。无障碍普周遍色身。显示最胜利益世间色身。现能普集大慈海色身。普集大福山王色身。普光照现一切世趣影像色身。现能清净大智慧力色身。随顺一切世间正念色身。一切宝相光明色身。显示毗卢遮那藏色身。随顺一切众生寂静色身。一切智体相现前色身。现微笑眼能令众生普生净信色身。一切众宝最胜庄严普光明色身。不取不舍一切众生色身。无决定无执著色身。显示自在威力加持色身。显示诸法神通变化色身。种种如来善根光照色身。遍法界海远离诸恶色身。普现亲近一切如来道场众会色身。现能成就种种妙色海色身。普遍出现善行所流相似妙果色身。随所应化调伏众生色身。一切世间见无厌足色身。放种种色净光明色身。显示一切三世相海色身。能放一切焰海光明色身。显示无量圆满光明海色身。一切妙香光明普遍超诸世间色身。一一毛孔现不可说极微尘数日轮云色身。广大无垢月轮云威德色身。放无量色须弥山王妙华云光明色身。出生种种妙鬘云光明色身。显示一切宝莲华云色身。出兴一切烧香形像云普遍法界色身。念念普散一切末香藏云现前变化遍满十方色身。现一切如来广大愿云色身。现一切语言普演法海色身。现普贤菩萨形像身云色身。念念中现如是等诸色相身。充满十方一切法界。令诸众生或见色身。或闻说法。或随顺忆念。或亲近承事。或遇神通。或睹变化。如是种种不可思议自在威力。悉随心乐皆得开悟。应时调伏。舍不善业。善行圆满。善男子。当知此由往昔种种大愿力故。具一切智速疾力故。菩萨解脱广大力故。救护众生大悲力故。安乐众生大慈力故。勤求随顺不退力故。一切如来加持力故。作如是事。善男子。我入此解脱了知法性无有差别。而能示现无量色身。于一一身。显现无量诸色相海。于一一相。普放无量大光明云。一一光明。照现无量诸佛刹土。一一刹土现无量佛。出兴于世。一一如来显现无量大神通力。随诸众生心行不同。开发觉悟宿世善根。未种者令种。已种者令增长。已增长者。令成熟。于念念中。令无量众生于阿耨多罗三藐三菩提。得不退转。安住种种解脱门中。</p>
<div class="jwbt-box"><div class="jwbt"><a name=j0085-03-9><a href="0085-03.htm#MENU-top">大方广佛华严经普贤菩萨行愿品卷第二十五</div></a></a>
<div class="jwbtbm"><a name=j0085-03-10><a href="0085-03.htm#MENU-top">入不思议解脱境界普贤行愿品</div></div></a></a>
<p>　　尔时夜神。告善财言。善男子。如汝所问。从几时来。发菩提心。修菩萨行。如是之义。我承佛力。当为汝说。善男子。菩萨智轮。寂静圆满。远离一切分别境界。不可以生死妄想之中长短染净广狭多少。如是诸劫。分别显示。开悟众生。何以故。菩萨智轮。本性清净。离一切分别网。超一切障碍山。随所应化而普照故。善男子。譬如日轮体无昼夜。但出时名昼。没时名夜。菩萨智轮亦复如是。无有分别。亦无三世。但随世间及菩萨智轮威德力故。于无别中建立差别。教化众生。言其止住前劫后劫染净多少。善男子。譬如日轮住阎浮空。其影悉现一切净宝及以河海池沼器物诸净水中。一切众生莫不目见。而彼日轮不来至此。菩萨净智圆满日轮。亦复如是。出诸有海。住佛宝法。寂静空中。无有所依。但为化度诸众生故。而于诸趣。随类受生。实不生死。亦无染著。无长短劫诸想分别。何以故。菩萨究竟离心想。见一切颠倒。得真寂见。见法实性。知诸世间如梦如幻无我无人。但以大悲大愿力故。放无垢光广大圆满。现众生前教化调伏。善男子。譬如船师常以大船。于河流中。不依此岸。不著彼岸。不住中流。而度众生。无有休息。菩萨摩诃萨。亦复如是。以波罗蜜船。于生死流中。不厌生死。不取涅槃。不住中流。而度众生。达于彼岸。无有休息。虽于无量无数劫中。常勤精进。修菩萨行。教化众生。未曾分别劫数长短。善男子。如太虚空。一切世界于中成坏而无分别。本性清净。无染无乱。无碍无厌。非长非短。尽未来劫。持一切刹。菩萨摩诃萨。亦复如是。以等虚空界广大深心。起大愿风轮。摄诸众生。令离恶道生诸善趣。悉令安住一切智地。灭诸烦恼生死苦缚。而无忧喜疲厌之心。善男子。如幻化人。虽复具足一切色身。肢体圆满。而无入息及以出息寒热饥渴忧喜生死十种之事。菩萨摩诃萨。亦复如是。以如幻智平等法身。现众色相。于诸有趣。住无量劫。教化众生。于生死中一切境界。亦无十事所谓无欣。无厌。无爱。无恚。无苦。无乐。无取。无舍。无安。无怖。善男子。菩萨智慧。虽复如是甚深难测。我当承佛威神之力。为汝解说。令未来世诸菩萨等。满足种种广大愿门。成就增长种种诸力。<br/>　　善男子。乃往古世。过世界海极微尘数劫。有世界。名宝光明。劫名妙光。于其劫中。有一万佛。出兴于世。其最初佛。号法轮大声虚空云灯王如来应正等觉。十号圆满。彼四天下阎浮提中。有一王都。名一切爱乐宝庄严。城东不远。有一大林。名曰妙光。于彼林中。有菩提树名宝拘苏摩华云。于其树下。有师子座。名毗卢遮那摩尼王莲华藏。时彼如来。于此座上。成阿耨多罗三藐三菩提。满一百年。坐于最胜菩提道场。为诸菩萨诸天世人。及阎浮提宿植善根已成熟者。演说正法。是时国王。名曰胜光。时世人民寿一万岁。其中多有杀盗。淫泆。妄言。绮语。离间。粗恶。贪瞋。邪见。不孝父母。不敬沙门婆罗门等。如是诸恶。增长炽盛。时王为欲调伏彼等恶法众生。令住十善。广大成就。造立囹圄。枷锁禁闭。无量众生。于中受苦。王有太子。名能胜性。端正殊特。人所喜见。最胜清净。妙色圆满。具二十八大人之相。处自宫中。婇女围绕。遥闻狱囚楚毒音声。心怀伤愍。从宫殿出。入牢狱中。见诸罪人。杻械枷锁。递相连系。置幽闇处或以火炙。或以烟熏。或被榜笞。或遭膑割。裸形乱发。饥渴羸瘦。筋断骨现。号叫苦剧。太子见已。心生悲愍。发起利益救护之心。以无畏声。安慰之言。汝莫忧恼。汝勿愁怖。我当令汝悉得解脱。便诣王所。而白王言。狱中罪人。苦毒难处。愿垂宽宥。施以无畏。时王即集五百大臣。而问之言。是事云何。诸臣答言。彼罪人者。私窃官物。谋夺王位。盗入宫闱。罪应刑戮。不宜宽恕以乱王法。有哀救者。罪亦当死。时彼太子。闻是语已。悲心转切。语大臣言。如汝所说但放罪人。所有苦事。我悉代受。随其所应可以治我。我为彼等苦恼系缚一切众生得解脱故。粉身没命。无所顾惜。要令罪人皆得免离。何以故。若我不救此等众生令解脱者。云何能救三界牢狱诸苦众生。一切众生在三界中。为诸贪爱之所系缚。入于种种黑闇稠林。愚痴所蔽。贫无功德。堕诸恶趣。身形鄙陋。诸根放逸。其心迷惑。不求出道。失智慧光。乐著三有。断诸福德。灭诸智慧。种种烦恼浊乱其心。住苦牢狱。入魔羂网。生老病死忧悲恼害。如是诸苦。常所逼迫。我当云何令彼解脱。是故应舍一切珍财眷属妻子。乃至身命。而救拔之。令彼狱囚而得离苦。时诸大臣。闻是语已。共诣王所。悉举其手。高声唱言。大王当知。如太子意。毁坏王法。祸及万人。若王爱念。不速治责。王之宝祚。亦不久立。王闻此言。赫然大怒。令诛太子及诸罪人。王后闻之。愁忧号哭。毁形降服。尘土坌身。与千婇女及诸眷属。驰诣王所。举体投地。顶礼王足。俱白王言。唯愿大王。慈恕太子。赐其余命。王即回意。语太子言。此诸狱囚。罪在难赦。故我敕汝。莫救罪人。若救罪人。必当杀汝。尔时太子。为欲开发广大心故。为欲专求一切智故。为欲利益诸众生故。为以大悲普救摄故。其心坚固无有退怯。复白王言。愿恕彼罪身当受戮。王言随意。尔时王后。既见太子。悲救决定。复白王言。愿听太子半月行施。恣意修福。然后就戮。王即听许。是时王后。眷属妃嫔。蒙王许已。悲喜交集。不自胜任。时都城北。有一大园。名曰日光。曾是往古诸仙施场。太子诣彼。设大施会。须食与食。须衣与衣。乃至车乘。华鬘璎珞。涂香末香。幢幡宝盖。及余种种宝庄严具。随有所求靡不周给。经半月已。于最后日。国王群臣。后妃婇女。长者居士。城邑人众。及诸外道。悉来集会。时法轮大声虚空云灯王如来。知诸众生调伏时至。即与大众。诣此施场。所谓天王围绕。龙王供养。夜叉王守护。乾闼婆王赞叹。阿修罗王曲躬顶礼。迦楼罗王以清净心散诸宝华。紧那罗王欢喜爱敬歌咏劝请。摩睺罗伽王一心观察瞻仰尊颜。与此众俱入彼大会。尔时太子。及诸大众。遥见如来相好端严。诸根寂定。如调顺象。心无垢浊。如清净池威德自在。如大龙王。现大神通。示大自在。种种相好。庄严其身。放大光明。普照世界。一切毛孔。出香焰云震动十方无量佛刹。出兴一切庄严具云。普雨一切诸庄严具。以佛威神功德之力。一切众生见者心净。增长欢喜销灭烦恼。尔时太子。及诸大众。既见如来种种威力。心意清净。踊跃无量。即于佛前。五体投地。顶礼佛足。安施最胜清净床座。合掌恭敬。而白佛言。善来世尊。善来善逝。唯愿哀愍。摄受于我。处于此座。以佛神力。净居诸天。即变此座。为香摩尼宝莲华藏师子之座。佛坐其上。诸菩萨众。各各就座。周匝围绕。眷属庄严。时彼会中。一切众生。因见如来。患苦销灭。垢障咸除。身器清净。堪受圣法。尔时能胜性太子。见彼人天一切世主国王大臣长者居士。乃至所有童男童女。诸外道等。众会集已。普遍观察。偏袒右肩。右膝著地。合掌恭敬。一心观佛。以偈赞曰。<br/>　　梵释八部五通仙　　种种辩才同赞佛<br/>　　我以微力今随赞　　如蜂随于妙翅飞<br/>　　融金色相青莲眼　　销殄魔军过失除<br/>　　威仪严净德充盈　　十力智光恒普照<br/>　　住真寂乐无明尽　　能除欲醉断邪因<br/>　　截诸爱网利群生　　十力智光恒普照<br/>　　日光天子出现时　　虽能与世为明导<br/>　　种种惑乱蔽其心　　佛日自他无不照<br/>　　雪山住世自在魔　　龙为璎珞兽皮服<br/>　　常为女色之所昏　　十力智光恒普照<br/>　　月光天子曜世间　　净空列宿为严饰<br/>　　种种惑乱覆其心　　佛月自他无不照<br/>　　青莲华眼那罗延　　除灭修罗能变化<br/>　　随眠昏醉如胎藏　　十力智光恒普照<br/>　　帝释手执金刚杵　　威德能碎阿修罗<br/>　　常为女色昏醉心　　十力智光恒普照<br/>　　力贤三十三天主　　威势能破修罗军<br/>　　由昏欲箭中其心　　十力智光恒普照<br/>　　犀牛婆薮蚁楼仙　　五通神力无能制<br/>　　贪欲愚痴常醉心　　十力智光恒普照<br/>　　胜论数论意仙等　　一切外道常所宗<br/>　　痴网所缠坠欲泥　　十力智光恒普照<br/>　　说四围陀立世界　　八面四臂胜身天<br/>　　种种无明常自昏　　十力智光恒普照<br/>　　邪天爱欲无惭耻　　那延好杀无愧心<br/>　　鬼母血食害牛羊　　频那甘酒常昏醉<br/>　　唯有如来恒住世　　智眼常明如日光<br/>　　众生痴暗覆其心　　不见善逝常迷没<br/>　　我于善逝非亲属　　于诸异道亦非怨<br/>　　异道既非夺我财　　如来亦不与珍宝<br/>　　但以世尊清净语　　决定利益无怨亲<br/>　　涤除妄垢显心源　　故我归依无等者<br/>　　能尽未来一切劫　　利安一切诸众生<br/>　　拔苦与乐无懈心　　故我顶礼慈悲者<br/>　　瞻睹如来寂静月　　或起深信或生疑<br/>　　或敬或慢或怀忧　　究竟皆同解脱果<br/>　　佛开广大青莲眼　　妙相庄严功德身<br/>　　人天共赞不能量　　譬若万流归大海<br/>　　我此舌根少称赞　　所生微分妙善根<br/>　　普施法界诸众生　　愿证法身成正觉<br/>　　尔时法轮大声虚空云灯王如来。知此太子及彼会中一切众生。堪受圣化。以圆满音。说修多罗。名普照圆满。因令诸众生随类各解。时彼会中。有八十那由他众生。远尘离垢。于诸法中。得净法眼。无量那由他众生。得无学地。十千众生。住大乘道。入普贤行。成满大愿。是时十方各百佛刹极微尘数众生。于大乘中。心得调伏。无量世界。种种佛刹。一切众生。免离恶趣。复过算数无量众生。生于天上。能胜性太子。即于此时。得此菩萨普化众生令生善根解脱门。<br/>　　善男子。尔时太子。岂异人乎。我身是也。我因往昔起大悲心。舍身命财。一切眷属。乃至人间安乐寿命。救彼狱中受苦系缚一切众生。皆令解脱。开门大施。心无障碍。供养于佛。令生欢喜。发菩提心。得此解脱。善男子。我于尔时。但为利益一切众生不著三界。心无依止。不求果报。无所希望。不贪世间。一切名称。不欲自赞轻毁于他不恋一切世间财宝。于所行施。离有相心。于诸世间种种境界。无所贪染。无所怖畏。但唯爱乐如来境界。净菩提心。心性坚固犹若金刚。成就众生。勤求匪懈。以大悲力。灭众生苦。以如来力。开发内心。观察菩萨诸清净行。庄严大乘出要之道。常乐观察一切智门。修诸苦行。得此解脱善男子。于意云何。彼时五百大臣。于胜光王作不善语。欲害我者。岂异人乎。今提婆达多等五百徒党恶比丘是。是诸人等。蒙佛教化。调伏成熟。皆已授与阿耨多罗三藐三菩提记。于未来世。过须弥山极微尘数劫。尔时有劫。名善光明。世界名宝光。于中成佛。其五百佛。次第兴世。最初如来。号曰大悲。第二名饶益一切众生满月王。第三名大悲师子。第四名利益一切世间乃至最后。名曰医王。虽彼诸佛大悲平等。然为调伏诸众生故。种种国土功德庄严。种族父母。受生诞生在家出家。修菩萨道。往诣道场。降伏魔军。成等正觉。转正法轮。说修多罗。语言音声。显示神通。现大威力。光明众会。寿命法住。及其名号。各各差别。善男子。彼诸罪人。我所救者。即拘留孙等贤劫千佛是。尔时百万阿僧祇诸大菩萨。见彼如来无边威力。发阿耨多罗三藐三菩提心者。今于十方一切世界。行菩萨行。修习增长。如是菩萨。普化众生。令生善根解脱者是。时胜光王。今萨遮尼乾子大论师是。时王夫人内宫婇女。及诸眷属。即彼尼乾六万弟子。与师俱来。建大论幢。共佛论义。悉降伏之与授阿耨多罗三藐三菩提记者是。此诸人等。皆当作佛。种种佛刹。种种庄严。劫数名号。各各差别。善男子。我于尔时。救彼罪人。令解脱已。父母听我。舍离国土。妻子财宝。一切眷属。于法轮大声虚空云灯王如来所。出家学道。于千岁中。净修梵行。即得成就百亿三昧门。百亿陀罗尼门。百亿神通门。百亿菩萨大法藏。能生百亿求一切智精进门。净治百亿安忍门。增长百亿思惟心。成就百亿菩萨力。深入百亿菩萨种智门。出生百亿般若波罗蜜门。得百亿十方诸佛现前门。具百亿菩萨大愿门。成就圆满如是法已。于念念中。十方各照百亿佛刹。于念念中。十方各游百亿佛刹。于念念中。忆念十方一切世界前后际劫百亿诸佛。于念念中。能知十方一切世界百亿诸佛大变化海。于念念中。能见十方百亿佛刹所有众生。种种趣类。随业所受。生时死时。善趣恶趣。好色恶色。其诸众生种种心行。种种欲乐。种种心性。种种根器。种种业习。种种出生。种种相续。种种成就。可调伏时。皆悉明了。善男子。我于尔时。命终之后。还复于彼阎浮提中。作转轮王。彼法轮大声虚空云灯王如来。般涅槃后。次即于此。值虚空高胜吉祥王如来。承事供养。令生欢喜。次为帝释。即此道场。值释梵主藏王如来。亲近供养。令生欢喜。次为夜摩天王。即于此界。值大地威德吉祥山如来。亲近供养。令生欢喜。次为兜率天王。即于此界。值法轮光明大声王如来。亲近供养。令生欢喜。次为妙变化天王。即于此界。值虚空智灯王如来。亲近供养。令生欢喜。次为他化自在天王。即于此界。值无能坏威力幢王如来。亲近供养。令生欢喜。次为阿修罗王。即于此界。值一切法雷音王如来。亲近供养。令生欢喜。次为大梵天王。即于此界。值普现变化影像法音王如来。亲近供养。令生欢喜。善男子。此宝光明世界妙光劫中。有一万佛。出兴于世。我皆亲近。一一承事。恭敬供养。令生欢喜。次复有劫。名曰日光。于彼劫中。有十万佛出兴于世。最初如来。名妙相好吉祥山。我时为王。名曰大慧。于彼如来。承事供养。令生欢喜。次有佛出。名圆满肩。我为居士。亲近供养。令生欢喜。次有佛出。名无垢童子。我为辅臣。亲近供养。令生欢喜。次有佛出。名勇猛持。我为阿修罗王。亲近供养。令生欢喜。次有佛出。名为妙光。我为山神。亲近供养。令生欢喜。次有佛出。名须弥相。我为树神。亲近供养。令生欢喜。次有佛出。名离垢臂。我为商主。亲近供养。令生欢喜。次有佛出。名师子游步。我为城神。亲近供养。令生欢喜。次有佛出。名王宝髻。我为毗沙门天王。亲近供养。令生欢喜。次有佛出。名法高称。我为乾闼婆王。亲近供养。令生欢喜。次有佛出。名普光明冠。我为鸠槃茶王。亲近供养。令生欢喜。善男子。于彼劫中。此十如来。而为上首。如是次第。十万如来。皆悉供养。善男子。此世界中。次复有劫。名妙莲华。有六十亿如来。出兴于世。我常于此。受种种身。以种种威仪。往诣于彼一一佛所。亲近承事。以种种资具。恭敬供养。令生欢喜。教化调伏无量众生。令其成熟阿耨多罗三藐三菩提心。我又于彼一一佛所。得种种三昧门。种种陀罗尼门。种种神通门。种种辩才门。种种一切智门。种种法明门。种种智慧门。照种种十方海。入种种佛刹海。见种种诸佛海。显示甚深。普遍建立。清净成就增长广大。如于此妙莲华劫中。亲近供养。尔所诸佛。令生欢喜。于一切处。一切世界海极微尘数劫。所有如来。出兴于世。亲近供养。令生欢喜。一一如来。演说妙法。我皆听闻。闻已信受。守护忆持。为他广说。教化成熟一切众生。亦复如是。如是一切诸如来所。皆悉修习此解脱门。复得无量解脱方便。尔时守护一切众生大愿精进力勇健光明主夜神。欲重宣此解脱门义。即为善财。而说偈言。<br/>　　汝发大心为世日　　问我难思解脱门<br/>　　我承佛力为汝说　　汝应一心而谛听<br/>　　往昔无边广大劫　　过于刹海极微数<br/>　　彼时刹号宝光明　　其中有劫名妙光<br/>　　于此妙光大劫中　　一万如来出兴世<br/>　　我皆亲近而供养　　从其修习此解脱<br/>　　时有王都名喜严　　纵广宽平极殊丽<br/>　　杂业众生所居住　　或心清净或作恶<br/>　　彼时有王名胜光　　恒以正法御群生<br/>　　太子名为能胜性　　形体端严备众相<br/>　　尔时幽系无量人　　犯王教令当受戮<br/>　　太子见已生悲愍　　上启于王请宽宥<br/>　　王集群臣议所应　　咸言太子危王国<br/>　　如是罪人应就戮　　如何悉救令除免<br/>　　时胜光王语太子　　汝救彼罪自当受<br/>　　太子哀念情转深　　誓救众生无退怯<br/>　　时王夫人婇女等　　俱来王所白王言<br/>　　愿放太子半月中　　布施众生作功德<br/>　　时王闻已即听许　　设大施会济贫乏<br/>　　一切众生靡不臻　　随有所求咸给与<br/>　　如是半月日云满　　太子就戮时将至<br/>　　大众百千万亿人　　同时瞻仰俱号泣<br/>　　佛知众会根将熟　　慈悲来此化群生<br/>　　显现神变大庄严　　靡不亲近而恭敬<br/>　　佛以圆音方便说　　法灯普照修多罗<br/>　　无量众生意调伏　　悉蒙与授菩提记<br/>　　太子闻法生欢喜　　发兴无上正觉心<br/>　　誓愿承事于如来　　普为众生作依处<br/>　　自此出家依佛住　　修行一切种智道<br/>　　尔时便得此解脱　　大悲广济诸群生<br/>　　于中住止经劫海　　谛观诸法真实性<br/>　　常于苦海救众生　　精勤修习菩提道<br/>　　劫中所有诸佛现　　悉皆承事无有余<br/>　　咸以清净信解心　　听闻持护所说法<br/>　　次于佛刹极微数　　无量无边诸劫海<br/>　　所有诸佛现世间　　一一供养皆如是<br/>　　我念昔为太子时　　见诸众生系囹圄<br/>　　誓愿舍身而救彼　　因其证此解脱门<br/>　　经于佛刹极微数　　广大劫海常修习<br/>　　念念令其得增长　　成就无边巧方便<br/>　　彼中所有诸如来　　我悉得见蒙开悟<br/>　　令我增明此解脱　　及以种种方便力<br/>　　我于无量千亿劫　　学此难思解脱门<br/>　　诸佛法海无有边　　我悉一时能普饮<br/>　　十方所有一切刹　　其身普入无所碍<br/>　　三世种种国土名　　念念了知皆悉尽<br/>　　三世所有诸佛海　　一一明见尽无余<br/>　　亦能示现其身相　　普诣于彼如来所<br/>　　复于十方一切刹　　一切诸佛导师前<br/>　　普雨一切庄严云　　供养一切无上觉<br/>　　复以无边大觉海　　启请一切诸世尊<br/>　　彼佛所兴妙法云　　皆悉受持无忘失<br/>　　复于十方无量刹　　一切如来众会前<br/>　　坐于众妙庄严座　　示现种种神通力<br/>　　复于十方无量刹　　示现种种诸神变<br/>　　一身示现无量身　　无量身中现一身<br/>　　复于一一毛孔中　　悉放无数大光明<br/>　　各以种种巧方便　　除灭众生烦恼火<br/>　　复于一一毛孔中　　出现无量化身云<br/>　　充满十方诸世界　　普雨法雨济群品<br/>　　十方一切诸菩萨　　入此难思解脱门<br/>　　悉尽未来诸刹劫　　安住修行菩萨行<br/>　　随诸心乐为说法　　令彼皆除邪见网<br/>　　示以天道及二乘　　乃至如来一切智<br/>　　一切众生受生处　　示现无边种种身<br/>　　悉同其类现众像　　普应其心而说法<br/>　　若有得此解脱门　　则住无边功德海<br/>　　譬如刹海极微数　　不可思议无有量<br/>　　善男子。我唯知此菩萨普化众生。令生善根解脱门。如诸菩萨摩诃萨。超诸世间。现诸趣身。慧眼明彻。永离痴翳。不住攀缘。无有障碍。了达一切诸法自性。除灭众生无明黑闇。善能观察一切诸法。善巧方便。微细思惟。得无我智。证无我法。教化调伏一切众生。恒无休息。心常安住无二法门。于三宝境。得不坏信。究竟了知诸行生灭。善说三世清净实际。普入一切诸言辞海。而我云何。能知能说彼功德海。彼勇猛智。彼心行处。彼三昧境。彼解脱力。彼自在门。彼神通事。善男子。此阎浮提从菩提树。恒河西北。迦毗罗城。有一园林。名岚毗尼。彼园有神。名妙威德圆满爱敬。汝诣彼问。菩萨云何修菩萨行。生如来家。为无尽灯。光明照世。尽未来劫。难行能行。而无厌倦。时善财童子。头面礼敬彼夜神足。绕无数匝。殷勤瞻仰。一心恋慕。辞退而去。</p>
<div class="jwbt-box"><div class="jwbt"><a name=j0085-03-11><a href="0085-03.htm#MENU-top">大方广佛华严经普贤菩萨行愿品卷第二十六</div></a></a>
<div class="jwbtbm"><a name=j0085-03-12><a href="0085-03.htm#MENU-top">入不思议解脱境界普贤行愿品</div></div></a></a>
<p>　　尔时善财童子。正念思惟。彼大愿精进力守护一切众生光明夜神。以解脱力。现等一切众生心所见身。现等一切众生形像身。现等无边色相海身。现等一切处方俗威仪海身。普门示现。如是等身。随诸众生心之所应。以种种方便教化成熟。令其开悟。增长善根。随顺修行。证入甚深菩萨解脱。善财。如是以正念力。忆持分别。彼主夜神所得解脱。所有教法。一一字句。名相体性。以总持力。忆念摄持。以慧解力。分明显示。以行愿力。发起广大。如是随顺。获得无量殊胜功德。渐次南行。度恒河北入憍萨罗国。向迦毗罗城。诣岚毗尼林。到已右绕周旋。求觅妙德圆满爱敬林神。见在林中大宝树下。庄严圆满宝楼阁中。坐摩尼藏师子之座。二十亿那由他诸林神女。前后围绕。广为演说一切菩萨受生海经。令其皆得生如来家。疾入菩萨大功德海。善财见已。顶礼双足。合掌前立。作如是言。大圣。我已先发阿耨多罗三藐三菩提心。而未知菩萨云何生如来家。云何行菩萨行。云何能作一切众生种种照世大光明灯。<br/>　　时彼林神。告善财言。善男子。菩萨有十种受生藏。若诸菩萨。成就此法。则能速疾生如来家。念念增长菩萨善根。不休不懈。不退不断。无厌倦无系缚。无疑惑。无迷乱。无怯弱。无恼悔。无遗失。一切智体。等十方界。随顺佛境。入法界门。不退广大菩提之心。增长一切波罗蜜行。舍离一切世间趣类。疾入一切如来智地。神通智力常现在前。种种佛法。皆能顺入。究竟获得真实义境。何等为十。所谓愿常供事一切诸佛菩萨受生藏。普遍成就菩提心菩萨受生藏。观诸法门方便修行菩萨受生藏。以深净心普照三世菩萨受生藏。平等光明普照一切菩萨受生藏。生三世一切诸如来家菩萨受生藏。佛力光明普遍庄严菩萨受生藏。微细观察普遍智门菩萨受生藏。法界变化种种庄严菩萨受生藏。速疾履践诸如来地菩萨受生藏。<br/>　　善男子。云何名愿常供事一切诸佛菩萨受生藏。善男子。此菩萨初发心时。作如是愿。我当亲近承事诸佛。及诸菩萨现见诸佛。恒生欢喜。于诸佛所。以尊重心。恭敬供养。无有厌足。增长净信。心无退转。积集功德。恒不断绝。为欲清净一切智性。积集善根。令增长故。是为菩萨第一受生藏。<br/>　　云何名菩萨普遍成就菩提心受生藏。善男子。此菩萨发阿耨多罗三藐三菩提心。所谓起深厚大悲心。于诸众生。能救护故。起供养诸佛心。令诸如来增欢喜故。起勤求正法心。于诸所有。无吝惜故。起所作广大心。令一切智悉现前故。起圆满大慈心。为普摄取一切众生。作饶益故。起不舍众生心被求一切智坚誓甲故。起无谄幻心。得如实智。普照一切差别法故。起如说而行心。修习菩萨一切难行诸苦行故。起不诳一切诸佛心。愿常守护一切如来大誓愿故。起一切智大愿心。尽未来际调伏众生。无断绝故。此十为首。有佛刹极微尘数菩提心大功德聚。若诸菩萨。成就此法。则得常生诸如来家。是为菩萨第二受生藏。<br/>　　云何名菩萨观诸法门方便修行受生藏。善男子。此菩萨。于一切法门海。起现前观察心。于一切智圆满道。起成就回向心。于诸威仪清净业海。起正念观察心。于一切菩萨种种三昧海。起普遍清净心。于一切菩萨种种功德海。起修习成满心。于一切菩萨道。起庄严出生心。于一切智精进功德。起如劫火炽然不休息心。于一切众生界。起令成就普贤行心。于一切威仪中。起修菩萨种种功德心。于真实中道。起舍离有无入真实正观心。是为菩萨第三受生藏。<br/>　　云何名菩萨以深净心普照三世受生藏。善男子。此菩萨成就清净增上深心。得佛菩提。光明遍照。深入菩萨方便法海。其心坚固犹如金刚。摄取众生。毕竟不舍。远离一切诸有趣生。成就如来种种神变。起于菩萨殊胜行愿。具足菩萨明利诸根。增长菩萨清净善心。成就不动大誓愿力。得诸如来之所护念。破坏一切诸障碍山。与诸众生。作所依怙。是为菩萨第四受生藏。<br/>　　云何名菩萨平等光明普照受生藏。善男子。此菩萨具修种种方便行海。调伏成熟一切众生。一切所有悉能弃舍。成就无边清净戒体。住佛境界。具足安忍得一切佛法忍光明。以大精进勇猛志力。趣向出生一切智体。勤修清净诸三昧门。成就一切神通智力。以智慧光。照明法界。得一切法差别光明。成就清净无障碍眼。见一切佛诸色相海。悟入一切甚深法性。自在教化成熟众生。能令世间皆生欢喜。勤修差别如实法门。是为菩萨第五受生藏。<br/>　　云何名菩萨生三世一切诸如来家受生藏。善男子。此菩萨生如来家。随如来住成满一切殊胜行门。具足三世如来愿海。得一切佛纯一善根。与一切佛同一体性。成就出世白净法行。安住普贤广大功德。入一切佛甚深三昧。见一切佛自在神力。所化众生。咸令清净。得佛平等回向法门。能随问答辩才无尽。是为菩萨第六受生藏。<br/>　　云何名菩萨佛力光明普遍庄严受生藏。善男子。此菩萨深入一切佛威神力。光明遍照。心不退转。游诸佛刹无有动作。承事供养菩萨众海。无有疲厌。如实了知诸法如幻。知诸世间悉皆如梦。见一切佛示现色身。所有相好。犹如光影。知一切佛神通所作。自在游戏。犹如变化。知诸有趣随类受生。如镜中像。知一切佛所转法轮。令众生闻。如空谷响。以方便力开法界门。咸令证入。到于彼岸。是为菩萨第七受生藏。<br/>　　云何名菩萨微细观察普遍智门受生藏。善男子。此菩萨住童真位。获得菩萨种种威仪。一切功德具足圆满。微细观察一切智门。于一一门。尽无量劫。开演分别无边菩萨所行境界。于诸菩萨甚深三昧。心得自在。成就最胜诸波罗蜜。念念普生一切世界诸如来所。能于一切差别境中。入于平等无差别定。于无差别平等法中。现于自在有差别智。于无量无边境中。自在入出无有障碍。于无境中。起于种种差别境界。于微小境中。见广大境。于广大境中。见微小境。知诸世间皆假施设。通达诸法因缘性相皆是自心之所现起。是为菩萨第八受生藏。<br/>　　云何名菩萨法界变化种种庄严受生藏。善男子。此菩萨于念念中。种种庄严无量佛刹。普随众生。现变化身。得无所畏最胜彼岸。示现种种诸佛威仪。成就种种方便善巧。依止清净无碍法界。随众生心。现众色相。令其见者无不调伏。普使安住不思议乘。具足开演成菩提行。行无障碍一切智道。相续出现。转于法轮。住无中边萨婆若海。随所应化。不失其时。常能平等。正念饶益。成就如来智慧之藏。是为菩萨第九受生藏。<br/>　　云何名菩萨速疾履践诸如来地受生藏。善男子。此菩萨悉于三世诸如来所。受灌顶法。悉知一切三世诸佛同一体性境界次第。所谓知一切世界随心现起相续次第。知一切众生前后没生相续次第。知一切众生种种心念相续次第。知一切菩萨前后际劫凡所受生相续次第。知一切菩萨前后际劫所行之行相续次第。知一切菩萨所有修习种种智境相续次第。知一切诸佛前后际劫现成正觉相续次第。知一切法功能善巧亲近供养相续次第。知一切劫尽前后际若成若坏种种事相种种名号相续次第。知随所应度。现成正觉。功德庄严。开悟调伏。示现威力。智慧神通。转正法轮。令诸众生亲近供养。皆不失时相续次第。于无边众生界。以巧方便而调伏故。是为菩萨第十受生藏。<br/>　　善男子。如是菩萨十种受生藏。一切菩萨无不从生。若诸菩萨。为欲成就广大菩提。修习增长。圆满此法。则能积集种种功德。于一庄严中。出一切庄严。普遍庄严一切佛刹。示现变化种种威仪。普遍调伏诸众生界。尽未来劫。无有休息。诸佛法海。种种因缘。种种境界。展转流通。相续不断。现前觉悟。无不周遍。现不思议佛自在力。普遍充满虚空法界。于诸众生心行海中。为摄取故。而转法轮。普于十方一切世界诸如来所。亲近不舍。无量法云。普遍现前。以清净音。演诸法海。住一切处。所行无碍。以一切法妙光明网。庄严种种菩提道场。随诸众生心之乐欲。开演无边种种法藏。显示种种诸佛境界。随应开悟一切世间。尔时岚毗尼园妙德爱敬林神。欲重宣说菩萨广大受生藏义。以佛神力。观察十方。为善财童子。而说偈言。<br/>　　最上无垢深净心　　见一切佛无厌足<br/>　　愿尽未来常供养　　此明慧者受生藏<br/>　　三世一切刹海中　　所有众生及诸佛<br/>　　悉愿救度恒瞻敬　　此名称者受生藏<br/>　　受法云雨无厌足　　普观三世无所著<br/>　　身心清净如虚空　　此无比者受生藏<br/>　　心恒游止大悲海　　坚固高胜如须弥<br/>　　通达一切种智门　　此自在者受生藏<br/>　　大慈遍覆于十方　　普行无垢波罗蜜<br/>　　以法光明照群品　　此雄猛者受生藏<br/>　　觉法自性心无碍　　生于三世诸佛家<br/>　　深入法界智无边　　此明慧者受生藏<br/>　　法身清净心无著　　普诣十方无量土<br/>　　一切佛力靡不成　　此难思者受生藏<br/>　　入深智海得自在　　住三昧海咸究竟<br/>　　观一切智方便门　　此实智者受生藏<br/>　　严净一切诸佛刹　　成熟一切诸群生<br/>　　现佛神力普庄严　　此大名者受生藏<br/>　　诸佛法智皆修习　　速能普入如来地<br/>　　了知法界皆无碍　　此真佛子受生藏<br/>　　善男子。若诸菩萨。具此十种受生藏。则得生如来家。为诸世间作大明灯。善男子。我得此一切菩萨自在受生解脱门。无量劫来神通游戏。显示菩萨无碍境界。<br/>　　善财白言。圣者。此解脱门境界云何。<br/>　　林神答言。善男子。我先发愿。愿一切菩萨现受生时。我身皆得亲近供养。愿入毗卢遮那如来无量广大受生海。以昔愿力。而来生此娑婆世界。此四天下阎浮提中迦毗罗城岚毗尼园。于此林中。专念菩萨何时下生。经一百年。果见世尊从兜率天而来下生。善男子。尔时菩萨将下生时。此大林中。先现十种庄严瑞相。何等为十。所谓一者此林中地忽自平坦。坑坎堆阜。悉皆不现。二者林中所有荆棘瓦砾。不净之物。皆悉不现。金刚为地。众宝庄严。如欢喜园。柔软细妙。三者园中复有宝多罗树。其根深植。下至水际。次第行列。分布庄严。四者林中复现一切香牙。一切香藏。涂香末香。幢幡宝盖。及诸妙宝摩尼形像。种种香树荫映庄严。出过人天所有香气。五者林中复有诸妙华鬘宝庄严具。处处充满。微妙分布。六者林中一切诸大宝树。自然开发摩尼宝华。于华叶间。流出真金柔软鬘线。七者林中所有一切池沼。皆生妙华。柔软鲜洁。从地涌出。弥布水上。八者时此林中。娑婆世界。所有欲色诸大天王。及诸天龙夜叉乾闼婆阿修罗迦楼罗紧那罗摩睺罗伽鸠槃荼等。一切世主。莫不来集合掌而住。九者此三千世界所有欲界诸天。婇女。龙女。夜叉女。乾闼婆等及诸世主一切婇女。皆生欢喜。各持种种诸供养具。向毕洛叉树。恭敬而立。十者十方所有一切诸佛。皆从脐轮放大光明。名菩萨受生种种自在灯。普照林中一切诸物一一光中。悉现诸佛受生诞生。所有神变。及现一切菩萨受生种种功德。又出诸佛种种言音。令诸众生咸得闻见。是为林中十种瑞相。现此相已。时诸天王及诸世主。即知菩萨当欲下生。我时见此十种瑞相难思境界。心生欢喜。踊跃无量。<br/>　　善男子。时菩萨母摩耶夫人。出迦毗罗城。入此林时。复现十种光明瑞相。普照一切。令诸众生得一切智。法性光明。速疾增长。欢喜爱敬。何等为十。所谓于此林中。众宝楼阁。香牙香藏。悉放光明。普照十方一切世界。又此林中一切池沼。所有莲华。悉放光明。于光明中。出微妙音。演说如来真实法句。又令十方一切世界初发心菩萨。悉放光明。而来照此岚毗尼林。无不遍满。又令十方一切佛刹所有住地诸大菩萨。现大神变。放大光明。而来照此岚毗尼林。又令十方一切佛刹。修行成就。圆满一切波罗蜜行。诸大菩萨。放大光明而来照此岚毗尼林。又令十方一切佛刹。住大愿海诸大菩萨。悉放一切自在无碍愿智光明。而来照此岚毗尼林。又令十方一切佛刹。住大悲海诸大菩萨。悉放一切愿智光明。而来照此岚毗尼林。又令十方一切佛刹住方便海诸大菩萨。悉放种种调伏众生善巧光明。而来照此岚毗尼林。又令十方一切佛刹。诸大菩萨。悉放真实教智光明。而来照此岚毗尼林。又令十方一切佛刹。诸大菩萨。放一切佛自在下生出家成道大智光明。而来照此岚毗尼林。此十种光出现之时。普令除灭一切众生无明黑闇。<br/>　　善男子。时摩耶夫人。现此十种光明相已。于毕洛叉树下。将欲诞生。复现十种广大神变。何等为十。善男子。菩萨将欲诞生之时。色界天王。及诸天子。欲界诸天。及诸婇女。诸龙夜叉乾闼婆阿修罗迦楼罗紧那罗摩睺罗伽一切世主。并其眷属。为供养故。皆悉云集。时摩耶夫人。色相威德庄严殊胜。身诸毛孔咸放光明。如灯如日。如融金聚。普照三千大千世界。无所障碍。其中所有一切光明。咸皆隐蔽。悉不复现。除灭一切众生烦恼及恶道苦。是为菩萨将诞生时第一神变。又善男子。当尔之时。摩耶夫人。于其腹中。悉现三千大千世界一切形像。其中百亿四天下阎浮提内。种种都邑。各有园林。名号不同。一一皆有摩耶夫人。各于树下。一切世主。并其眷属围绕而住。悉现菩萨将欲诞生不可思议神变之相。是为菩萨将诞生时第二神变。又善男子。摩耶夫人。于身一切毛孔之中。悉现世尊毗卢遮那过去所修菩萨行时。亲近供养一切诸佛。及闻诸佛说法音声。普震十方一切世界。诸所现境如于明镜及净水中。能现虚空日月星宿云雷等像。摩耶夫人身诸毛孔。所现如来过去所行神通等事。亦复如是。是为菩萨将诞生时第三神变。又善男子。摩耶夫人。身诸毛孔。一一皆现如来往修菩萨行时。所住一切世界海。一切世界种。世界体性。世界形状。及世界中。城邑聚落。山林河海。泉流池沼。所度众生。所经劫数。所有佛现。所入净刹。所有受身。所有寿命。所事善友。所得法门。所修行愿。所获果证。从初发心。乃至获得不退转地。于一切处。在在所生。摩耶夫人。皆为其母。如是如来过去所有一切境界。于毛孔中。靡不皆现。是为菩萨将诞生时第四神变。又善男子。摩耶夫人。一一毛孔。显现如来过去所修菩萨行时。凡所受生。种种色相。种种形貌。种种威仪。种种资具。衣服饮食。苦乐等事。一一明现。无不辩了。是为菩萨将诞生时第五神变。又善男子。摩耶夫人。身诸毛孔。一一皆现世尊过去修施行时。舍所难舍。身分肢节。头目耳鼻。唇舌牙齿。血肉骨髓。肝胆肠胃。皮肤筋脉。及其妻妾。男女眷属。宫殿城邑。及诸珍宝。金银琉璃。珂贝璧玉。璎珞环佩。衣服饮食。如是一切内外诸物。亦见受者。种种方处。形貌言辞。是为菩萨将诞生时第六神变。又善男子。时此林中。普现过去一切劫中。所有诸佛。入母胎时。种种佛刹。种种园林。种种庄严。种种眷属。及其种种幢幡伞盖。华鬘衣服。涂香末香。摩尼宝等。种种璎珞。诸庄严具。种种伎乐。歌咏赞叹。上妙音声。遍满林中。令诸众生。普得闻见。是为菩萨将诞生时第七神变。又善男子。摩耶夫人。从其身中胎藏之内。出现菩萨应所受用。摩尼宝王宫殿楼阁。超过一切天龙。夜叉。乾闼婆阿修罗迦楼罗紧那罗摩睺罗伽。及诸人王之所住处。摩尼王网。罗覆其上。复以一切人天形像摩尼宝王诸庄严具。校饰庄严。熏以无垢上妙香王。令诸众生心得清净。如是一切。遍满林间。各各差别。不相杂乱。是为菩萨将诞生时第八神变。又善男子。摩耶夫人。从其腹中。出十不可说不可说百千亿那由他佛刹极微尘数菩萨摩诃萨。其诸菩萨。身形容貌。色相光明。进止威仪。神通眷属。一切皆与毗卢遮那菩萨等无有异。悉共同时。赞叹如来。是为菩萨将诞生时第九神变。又善男子。摩耶夫人。将欲诞生菩萨之时。忽于其前。从金刚际。出大莲华。名一切宝王庄严藏。以无能胜。金刚摩尼王宝为茎。以众生影像海摩尼王宝为藏。一切上妙摩尼王宝而作其鬘。清净无垢如意宝王。以为其台。有十佛刹极微尘数叶。一切皆以摩尼所成。周匝庄严。光辉间发。摩尼宝王。而为其网。周匝垂覆。坚固难坏。金刚宝王。而为其盖。以覆其上。一切天王。所共执持。一切龙王。起大香云。降注香雨。一切诸天。雨天妙华。及诸严具。一切夜叉王。恭敬围绕。一切乾闼婆王。出美妙音。歌赞菩萨往昔亲近供养诸佛所有功德。一切阿修罗王。舍憍慢心。曲躬恭敬。合掌顶礼。一切迦楼罗王。衔宝缯带。庄严虚空。一切紧那罗王。发欢喜心。歌咏赞叹菩萨功德。一切摩睺罗伽王。皆生欢喜。出大音声。歌咏赞叹。普雨一切宝庄严云。是为菩萨将诞生时第十神变。<br/>　　善男子。我见摩耶夫人。于此园林。将诞菩萨。示现十种神通之相。不可思议种种功德。无量光明。心无厌足。摩耶夫人。然后右胁而生世尊。如虚空中现净日轮。如高山顶出于庆云。如密云中而曜电光。如夜闇中燃大火炬。尔时菩萨。从母胁生。身相光明。亦复如是。善男子。菩萨是时。为欲显示一切诸法。如影如像。如梦如幻。无去无来。无生无灭。示现诞生。善男子。我当见佛毗卢遮那。于此四天下阎浮提内岚毗尼园。示现初生神变之时。亦见如来。于三千大千世界百亿四天下阎浮提中岚毗尼园。示现初生种种神变。亦见于三千大千世界极微尘数佛刹。亦见于百佛世界极微尘数佛刹乃至十方一切世界极微尘数佛刹。示现初生种种神变。亦见在于十方世界极微尘中。所有种种无量佛刹。一一皆现受生诞生种种神变。如是念念尽未来际。普于十方一切法界所有刹海。一一尘中无量世界。示现初生种种神变次第相续。无有间断。虽念念中。普遍一切无边刹海。示现诞生种种神变。而心无著。无有障碍。<br/>　　尔时善财童子。白妙德圆满爱敬吉祥岚毗尼园主林神言。圣者。菩萨云何住最后身。要生于此大族姓中。<br/>　　林神告言。善男子。一切菩萨。将成正觉住最后身。皆生王宫。或生大族婆罗门家。何以故。为能成就种种利益。调伏自他。令成熟故。善男子。能利自他。有三种法。一者异熟因果。二者福德因果。三者智慧因果。<br/>　　云何异熟。谓有八种。一者寿量圆满。二者色相圆满。三者种族圆满。四者自在圆满。五者信言圆满。六者大势圆满。七者丈夫相圆满。八者勇力圆满。善男子。云何菩萨。寿量圆满。所谓寿命长远。久住世间。云何菩萨色相圆满。所谓形色端严。相好殊胜。人所乐见。心无厌足。云何菩萨种族圆满。所谓生于豪贵。刹帝利种。婆罗门家。云何菩萨自在圆满。所谓得大财位及大眷属。所作随心。人所宗奉。云何菩萨信言圆满。所谓出言诚谛。人必信受。理诸诤讼。心无高下。凡所决断。如执权衡。言行无违。无求无谄。云何菩萨大势圆满。所谓名称高远。勇猛精进。志性柔和。毁誉不动。工巧艺业。无能过者。处大众会。咸所尊重。云何菩萨丈夫相圆满。所谓具丈夫相。离诸残缺。云何菩萨勇力圆满。所谓报力殊胜。身常无病。心力勇健。有胜堪能。如是八法。是为菩萨异熟圆满。<br/>　　善男子。菩萨云何。修此八种异熟之因。所谓菩萨。于诸众生。起大慈愍。无杀害心。是为寿量圆满之因。若诸菩萨。于佛菩萨形像之前。及诸一切黑闇之处。施诸光明。及施种种鲜洁衣服。是为色相圆满之因。若诸菩萨。处于种种部类之中。心常谦下。是为种族圆满之因。若诸菩萨。于诸贫匮困厄众生。随心所欲。而行给施。是为自在圆满之因。若诸菩萨。常修实语。和合语。柔软语。不变异语。是为信言圆满之因。若诸菩萨为欲摄取未来世身。种种色相。殊胜功德。发大誓愿。供养三宝及善知识父母师长。心恒不舍。承事恭敬。无有断绝。是为大势圆满之因。若诸菩萨。心恒爱乐丈夫之身。于女人相。常生厌弃。怖畏女色。犹如猛火。于丈夫身。生福德想。亦劝众生厌离女身。欣丈夫相。是为丈夫圆满之因。若诸菩萨恒以身力。供事众生。如理作役。皆往营助。于师长处。按摩涂洗。及以种种上妙饮食。施诸饥渴。咸令充饱。令其安乐。色力增盛。是为勇力圆满之因。如是菩萨。修习八种异熟之因。感异熟果。<br/>　　善男子。如是八种异熟之因。复由三缘而得增长。能感圆满广大饶益殊胜异熟。云何为三。一者清净心。二者清净行。三者清净境。若诸菩萨。内心清净。所有善根。悉用回向阿耨多罗三藐三菩提。及证甚深一味法界。广大信乐。纯一无杂。勤求修习。不顾身命。与善知识。同一志行。见同法者。深生欢喜。日夜思惟。念念随顺。行住坐卧。心无厌足。是为第一发清净心。若诸菩萨。即于如是广大志乐所起善根。长时修习。念念无间。方便善巧。皆使成就。未受行者令得受行。已受行者令其坚固。是为第二行清净行。若诸菩萨。于彼一切所行境中。令心清净。能正发起。令行调柔。如是趣求。至究竟果。是为第三趣清净境。<br/>　　善男子。云何菩萨异熟果耶。谓由菩萨寿量具足故。能得长时无间修习。所有善根。积集增长。能久住世。自利利他。是为寿命圆满之果。又由菩萨色相端严众生爱敬故。一切大众咸来归仰。凡所发言。无不乐闻。既闻法已。皆悉顺行。是为色相圆满之果。又由菩萨种族真正故。世所宗重。令诸众生。随顺菩萨所有言教。精勤修习。速疾舍离诸不善业。修诸善业。是为种族圆满之果。又由菩萨自在圆满具足财位故。能以种种珍宝仆使。给施群生。随其所须。咸令充足。以此摄取然后调伏。而成熟之。是为自在圆满之果。又由菩萨成就实语故。能以爱语。摄诸众生调伏成熟。令其信受。皆得解脱。是为信言圆满之果。又由菩萨豪贵自在。有大势力故。能令众生。感德从化。心生惭愧。尊重爱乐。凡所出言随顺不逆。是为大势圆满之果。又由菩萨具足圆满大丈夫相。诸根成就无有残缺。是故堪为胜功德器。精进勤求一切智境。得无所畏无障碍行。能大饶益一切众生。所作随心。皆无障碍。一切世间诸天及人。无能讥毁。是为具足大丈夫相圆满之果。又由菩萨成就勇力。普能积集一切善法。安乐成就诸众生界。勇猛精进。成就智通。是为勇力圆满之果。如是名为异熟因果。<br/>　　云何福智。谓施戒忍三波罗蜜。名之为福。般若波罗蜜。名之为智。精进禅定。亦名为福。亦名为智。谓因精进。修施戒忍慈无量等。则名为福。若因精进。起闻思修。则名为智。又因精进。修蕴善巧。处善巧。界善巧。缘起善巧。处非处善巧。能知四谛善不善法。烦恼胜劣黑白诸业。微细观察。皆名为智。若因禅定。修四无量。是名为福。若因禅定。修行般若。及诸善巧。则名为智。是故菩萨。能大饶益一切众生。于诸佛刹大众会中。而为师首。普能随顺一切诸佛。转正法轮。能自调伏。亦能调伏一切众生。令其速入一切智道。菩萨成就如是种种殊胜因果。即能疾得阿耨多罗三藐三菩提。</p>
<div class="jwbt-box"><div class="jwbt"><a name=j0085-03-13><a href="0085-03.htm#MENU-top">大方广佛华严经普贤菩萨行愿品卷第二十七</div></a></a>
<div class="jwbtbm"><a name=j0085-03-14><a href="0085-03.htm#MENU-top">入不思议解脱境界普贤行愿品</div></div></a></a>
<p>　　尔时善财童子。白林神言：“圣者！得此解脱其已久如？”林神告言：善男子乃往古世过亿佛刹极微尘数劫。复倍是数。时有世界。名普宝劫，名悦乐。八十亿那由他佛。于中出现。其第一佛。名自在功德无能胜幢。十号具足。彼世界中。有四天下。名种种庄严光。阎浮提中。有一王都。名清净庄严须弥幢。其中有王。名宝光焰眼。时彼大王。第一夫人。名大焰自在欢喜光。如此世界。阎浮提中。摩耶夫人。为毗卢遮那如来之母。彼种种庄严光世界阎浮提中。大焰自在欢喜光夫人。为彼最初自在功德无能胜幢如来之母。亦复如是。善男子。时喜光夫人。将欲诞生彼菩萨时。与二十亿那由他婇女前后围绕。诣圆满广大金华园中。示现种种不可思议菩萨受生神通变化。时彼园中。有一楼阁。名清净妙宝峰。有大树王。名一切施。时彼夫人。即以右手攀彼树枝。于其右胁。诞彼菩萨。诸天捧持。香水沐浴。一切世主。广陈供养。时有乳母。名无垢光。侍立其侧。于是诸天。授与乳母。乳母敬受。以手抱持。生大欢喜。即得菩萨普眼境界三昧。得此三昧故。普见十方一切世界无量诸佛。复得此一切自在受生解脱法门。善男子。如初受胎识速疾无碍。得此三昧故。速疾能见十方诸佛乘本愿力受生神变。亦复如是。<br/>　　善男子。于意云何。彼时乳母无垢光者。岂异人乎。我身是也。时二十亿那由他婇女者。今此林中我之眷属二十亿那由他诸林神女是。彼时夫人大焰自在欢喜光者。今摩耶夫人是。时彼大王宝光焰眼者。今净饭王是。善男子。我从是来。于念念中。常见毗卢遮那菩萨自在受生大神变海。善男子。如见世尊毗卢遮那。念念于此娑婆世界及此世界一一尘中。乘大愿力。自在受生神变海门。亦见世尊普于十方一切刹海所有世界及彼尘中。示现受生自在神变。如见现在。亦见如来尽未来际十方世界。及彼世界一一尘中。示现受生自在神变。善男子。如见今佛毗卢遮那普遍受生自在神变。亦见十方一切诸佛各乘本愿。遍一切处。尽前后际。所有世界。及彼世界所有尘中。一切世界。示现受生自在神变。皆得亲近承事供养。及闻诸佛所转法轮。皆能受持。随顺悟入。尔时妙德林神。欲重宣此解脱门义。承佛威力。观察十方。而说偈言。<br/>　　善哉佛子汝所问　　最胜难知诸佛境<br/>　　深生尊重信乐心　　我说此因应谛听<br/>　　亿刹尘劫复倍是　　过彼有劫名悦乐<br/>　　八十亿数那由他　　诸佛于中相续现<br/>　　最初有佛出兴世　　号自在德无胜幢<br/>　　时我在彼金华园　　见彼如来诞生相<br/>　　彼时我身为乳母　　名无垢焰而供侍<br/>　　诸天授我菩萨身　　金色光明胜无比<br/>　　我时受得天人师　　捧持谛观不见顶<br/>　　左右身量无边际　　诸相圆满叵思议<br/>　　见彼离垢清净身　　相好庄严甚微妙<br/>　　犹如妙宝真金像　　欢喜自庆发净心<br/>　　思惟彼佛诸功德　　增长无量深福海<br/>　　见佛神通无与等　　即发广大菩提心<br/>　　专求一切佛功德　　增长一切诸大愿<br/>　　严净一切微尘刹　　灭除一切险恶道<br/>　　普于十方一切国　　供养诸佛无央数<br/>　　为求解脱遍修行　　愿灭一切众生苦<br/>　　我闻彼法能受持　　获此难思解脱力<br/>　　亿刹尘数无边劫　　具修菩萨清净行<br/>　　劫中次第所兴佛　　一一我皆曾供养<br/>　　受持其法备修行　　庄严净此解脱海<br/>　　亿刹尘数刹尘劫　　过去所有十力尊<br/>　　尽持其法亦修行　　此解脱轮转清净<br/>　　我于一念皆能了　　一切佛刹极微中<br/>　　所有一切诸如来　　各各庄严诸刹海<br/>　　彼诸刹海所有佛　　园中示现初诞生<br/>　　念念所现难思议　　广大自在神通力<br/>　　我见亿刹诸菩萨　　专求最胜佛菩提<br/>　　将成正觉住天宫　　显现难思诸佛境<br/>　　或见无边刹海中　　诸佛受生神变事<br/>　　一切众会共围绕　　广说正法令开悟<br/>　　我于一念能普见　　亿刹尘数诸菩萨<br/>　　出家降魔坐道场　　示现种种佛境界<br/>　　或见一切刹尘中　　无量人尊成正觉<br/>　　各现难思方便力　　度脱一切苦众生<br/>　　或见一切极微内　　诸佛皆转妙法轮<br/>　　悉以无尽微妙音　　普雨无边甘露法<br/>　　于念念中见一切　　亿刹尘数诸佛刹<br/>　　悉有如来现受生　　及现涅槃无所著<br/>　　如是无量佛刹海　　如来于彼现初生<br/>　　我皆普往不分身　　一一现前兴供养<br/>　　不思议刹诸界趣　　无边品类诸众生<br/>　　悉以方便现其前　　雨大法雨令开悟<br/>　　佛子我悉能知此　　最胜难思解脱门<br/>　　设于无量亿劫中　　开示称扬不能尽<br/>　　善男子。我唯知此菩萨于无量劫遍一切处示现受生自在神变解脱法门。如诸菩萨摩诃萨。能以一念。为一切劫发生之藏。开显证悟诸法本性。以善方便。普现受生。愿常供养一切诸佛。精勤究竟佛法现前。诸趣受身。如影普现。一切佛所。坐莲华座。随应化度。成熟众生。普于世间。现大神变。圆满大智。通达无碍。于诸三昧。皆得自在。示成正觉。转妙法轮。证入甚深无碍法界。了知一切众生心性。开示一切功德之相。发起广大心自在力。获得一切降魔怨智。顺入一切如来境界。随诸众生。普现色身。如是菩萨智功德行。而我云何。能知能说。善男子。从此西南。迦毗罗城。有释种女。名曰瞿波。汝诣彼问。菩萨云何。于生死中。成熟众生。行菩萨行。尔时善财童子。顶礼右绕岚毗尼神。经无数匝。殷勤瞻仰。恋慕一心。辞退而去。<br/>　　尔时善财童子。从岚毗尼林。向迦毗罗城。思惟观察。彼神所得诸佛受生自在神变菩萨解脱。思惟修习。增长广大。随顺悟入。忆持不忘。渐次行诣菩萨集会普现法界影像光明宫殿。其中有一主宫殿神。名无忧德。与一万主宫殿神。来迎善财。作如是言。善来丈夫。有大智慧。勇猛无畏。能修菩萨不可思议受生神变自在解脱。心恒不舍广大誓愿。善能观察诸法境界。心常安住无上法城。入于清净妙法宫殿。开示无量善巧方便。调伏众生。令其悟入成就如来功德大海。得佛无尽微妙辩才无碍智轮。随众生转。令其欢喜。增长大愿。回向趣求一切智道。我观仁者。于甚深行。心无暂舍。威仪寂静。无诸垢浊。不久当得如来无上清净最胜身语意业。以诸相好。庄严其身。十力智光。莹其心地。游行世间。作大光耀。我观仁者。勇猛精进。难可沮坏。不久当得普见三世一切诸佛相好圆满。普闻诸佛所转法轮。普能受用一切菩萨禅定解脱诸三昧乐。随顺证入如来境界。何以故。由汝已能见善知识。亲近承事。恭敬供养。随其教命。念其功德。修行不断。无忧无恼。不懈不退。无有障碍。一切世间天人魔梵不能为难。不久当成无上菩提。亦令众生证佛果故。时善财童子。闻是语已。白言圣者。如向所说种种功德。愿我一切悉当具得。圣者。我愿永息众生诸烦恼热。灭除众生诸不善业。与诸众生无上安乐。令诸众生修清净行。圣者。一切众生。心常散乱。起于烦恼。造诸恶业。随业流转。堕恶趣中。身心长夜。受诸楚毒。菩萨见之。心生忧恼。圣者。譬如有人唯有一子。爱念情至。忽见被人割截肢体。其心痛切。不能自安。菩萨摩诃萨亦复如是。见诸众生集不善业。堕三恶趣。受种种苦。心大忧恼。不能自安。若见众生起身语意三种善行。生于善道。受身心乐。生大欢喜。何以故。菩萨不为利益自身求一切智。亦不为贪种种生死诸安乐故。亦不为贪五欲乐故。亦复不为专求欲界眷属爱敬庄严乐故。亦复不随想倒。心倒。见倒。诸结随眠爱见力转。于诸众生恩爱缚著。心无贪恋。亦不味著诸禅定乐。亦无种种障碍厌退。住于生死流转沉溺。菩萨但见一切众生。于有海中。具受无边诸苦逼迫。起大悲心。愿皆摄取。令其速出生死大海。以悲愿力。勤行种种难行苦行。普断一切众生烦恼。令其出离。永无退转。是故精勤求于如来一切智智。承事供养一切诸佛。见诸杂染不净刹土。为其严净诸佛刹海。见诸众生种种名相皆无真实。令其皆得清净法身。见诸众生身心杂染。令得清净庄严三业。见诸众生心行不具。令其皆得清净具足。圣者。菩萨如是。于诸众生。大悲深厚。能行一切难行苦行。经无边劫。心不疲厌。一切所行。皆得成就。犹如父母。亦如乳母。如地如水。如火如风。如太虚空。如日如月。亦如大海。如同生天。能生种种圆满利益。云何菩萨犹如父母。为其安立菩提心故。云何菩萨犹如乳母。令其成就菩萨道故。云何菩萨犹如大地。譬如大地有十种事。何等为十。所谓犹如大地广大无量。普遍成就一切事物。菩萨摩诃萨亦复如是。成就无量广大福智功德之聚。又如大地。能生世间种种资具。一切众生依之存活。菩萨摩诃萨亦复如是。能生出世功德财宝。所谓布施持戒。忍辱精进。禅定智慧。菩提分等妙法资具。养育众生功德慧命。又如大地平等饶益。无忧无喜。无分别想。菩萨摩诃萨亦复如是。于怨亲所。都无爱憎。不生二想。又如大地能受大云所澍之雨。菩萨摩诃萨亦复如是。能受如来大法云雨。又如大地。一切众生依之而住。菩萨摩诃萨亦复如是。与诸众生世出世间种种乐事。而为依止。又如大地。一切种子依之而生。菩萨摩诃萨亦复如是。一切众生善法种子依之生长。又如大地。能生众宝及诸宝器。菩萨摩诃萨亦复如是。能生众生种种法器诸功德宝。又如大地。能生众药灭除诸病。菩萨摩诃萨亦复如是。依大慈悲。出生法药。灭除种种烦恼重病。又如大地。诸恶毒虫腹行之类。种种触恼。安住不动。菩萨摩诃萨亦复如是。恒被一切内外诸苦触恼。身心终无摇动。又如大地。大雷龙吼。种种恶声。不惊不惧。亦无闻想。菩萨摩诃萨亦复如是。诸魔外道种种恶声。不惊不恐无忧无怖。亦无闻想。善男子。是为菩萨具足圆满十种功德。犹如大地自在成就善男子。云何菩萨犹如于水。譬如水大。能令一切药草丛林。及大树王。生成增长。菩萨摩诃萨亦复如是。以三昧水。出生一切菩提分法种种药草。增长福德智慧大树。成就无上菩提之果。云何菩萨犹如于火。譬如火大能烧一切不净之物。及能焚爇大地所有草木稠林。菩萨摩诃萨亦复如是。能以种种大智慧火。烧诸众生所有烦恼随眠习气不净罪垢。云何菩萨犹如于风。譬如风大无有色相。亦无住处。无依无著。而能成就世界所有水陆空行一切宫殿。及须弥等大小诸山。而一切人皆不能见。菩萨摩诃萨亦复如是。于一切处。无所依著。而能成就蕴界处等。菩萨功德。一切世间声闻缘觉所不能见。云何菩萨犹如虚空。譬如虚空体无障碍。一切诸法依之成就。菩萨摩诃萨亦复如是。本性无碍。一切白法因之成就。云何如月。譬如月轮。从初一日至十五日。渐次增长。乃至圆满。菩萨摩诃萨亦复如是。从初发心一切净法渐渐增长。乃至成佛坐菩提场。一切功德具足圆满。云何如日。譬如日轮。出现之时。一切黑暗。悉皆除灭。菩萨智日亦复如是。显现之时。一切众生。无明黑暗。悉皆除灭。云何如海。譬如大海性能出生一切众宝。令诸众生受用无尽。菩萨摩诃萨亦复如是。从福智海。出生一切功德智宝。饶益众生。终无有尽。云何如同生天。譬如二天。与人同生。随逐于人。如影随形。不相舍离。菩萨摩诃萨。亦复如是。常随众生。乃至恶道崄难之处。守护随逐。不令堕落。又善男子。菩萨摩诃萨。于诸众生。为大船师。令其得度生死海故。为归依处。令离诸魔烦恼怖故。为所恃怙。令除热恼得清凉故。为大津济。引诸众生。入法海故。为海导师。令至诸佛法宝洲故。为净莲华。开敷诸佛功德心故。为庄严具。福智光明恒庄严故。为可爱乐。令成普贤清净三业悉端严故。为堪尊重。令勤舍离诸恶业故。为普贤行。令成微妙圆满体故。为所乐见。令随所乐。无不现故。为大光明。普放智慧。光明焰故。为大明灯。照种种法。咸通达故。为能照耀。令菩提心性明净故。为大勇将。摧灭一切诸魔业故。为日珠宝。能放智焰光明网故。为月爱珠。放遍法界清凉光故。为大云雨。能雨一切甘露法故。圣者。菩萨如是修诸行时。令诸众生皆生爱敬。具足成就真实法乐。尔时无忧德神。与其眷属一万神俱。于其路侧。闻善财童子自说所发菩提心相。得未曾有。踊跃欢喜。即以一切出过诸天上妙华鬘涂香末香宝庄严具。散善财上。随顺围绕。入菩萨宫殿。而说偈言。<br/>　　汝为诸众生　　发心求正觉<br/>　　当于无尽劫　　为世大明灯<br/>　　无量亿劫中　　难可得见汝<br/>　　大智日今出　　照明于世间<br/>　　汝见诸众生　　无明闇所覆<br/>　　能发大悲心　　履践无师道<br/>　　汝以清净心　　专求佛功德<br/>　　能事善知识　　不顾于身命<br/>　　汝心于世间　　无依无所著<br/>　　决定恒无垢　　清净如虚空<br/>　　汝修胜智行　　转妙功德轮<br/>　　放大智慧光　　普照无边际<br/>　　汝不离世间　　不著于世间<br/>　　如风游虚空　　所行无障碍<br/>　　汝向菩提行　　勇进难屈伏<br/>　　如劫火炽然　　一切无能灭<br/>　　无畏犹师子　　坚固如金刚<br/>　　汝智行亦然　　一切无能动<br/>　　十方法界中　　所有诸佛法<br/>　　汝事善知识　　一切皆能入<br/>　　尔时无忧德神。以此妙偈。称赞善财功德行已。乐闻正法。随逐善财。如影随形。不相舍离。尔时善财童子。入普现法界影像光明宫殿。周遍观察。释女瞿波。见在堂内一切菩萨大集会中。坐于普现一切宫殿影像摩尼宝王大莲华藏师子之座。八万四千婇女眷属之所围绕是诸婇女。莫不皆从释种中生。悉于过去修菩萨行。同种菩萨一切善根。布施。爱语。利行。同事。摄诸群品。一切智境。常现在前。已集种种佛菩提行。恒住平等无尽大悲。普摄众生。犹如一子。慈心满足。广大清净。普能随顺一切众生。曾于过去修集种种不可思议善巧方便。皆于阿耨多罗三藐三菩提。得不退转。深入菩萨诸波罗蜜。具修菩萨一切学处。心常远离妄想执著。厌离生死。爱乐正法。虽行诸有。心常清净。恒勤观察一味法界。速疾趣求萨婆若道。离诸盖网。超众患难。得净法身。化现无量。调伏成熟一切世间。成就甚深功德大海。从普贤行之所出生。速疾增长勇健大力。智灯慧日圆满普照。尔时善财童子。即前顶礼释女瞿波。右旋围绕。合掌而立。作如是言。圣者。我已先发阿耨多罗三藐三菩提心。而未知菩萨云何于生死中。而能不著生死过患。菩萨云何了法自性。而能不住一切声闻辟支佛地。菩萨云何住于佛地。而能遍入诸菩萨地。菩萨云何住菩萨位。而能入佛种种境界。菩萨云何超于世间。而能成就世间之法。菩萨云何证得法身。而能示现种种色身。菩萨云何得无相法。而随诸众生现众色相。菩萨云何知法无说。而为众生广说诸法。菩萨云何知众生空。而恒不舍化众生事。菩萨云何常知诸佛不生不灭。而勤供养无有退转。菩萨云何超过一切幻化境界。而常起幻调伏众生。菩萨云何深信诸法本性如空。而成就无边方便智慧。菩萨云何知一切法无有执著。而常供养一切诸佛深心不退。菩萨云何深入诸行无业无报。而修善行无有休息。时彼释女。告善财言。善哉善哉。善男子。汝今能问一切菩萨所修诸行种性体相。若有能修普贤行愿。乃能发起如是之问。汝今谛听。善思念之。我当承佛威神之力。为汝宣说。善男子。若诸菩萨。修习十法。则能圆满因陀罗网普智光幢菩萨之行。何等为十。一者依止诸善知识。二者获得广大信解。三者发起清净乐欲。四者积集广大福智。五者于佛听闻正法。六者亲近三世诸佛。七者同修菩萨妙行。八者得佛共所护念。九者大悲本愿悉皆清净。十者能以智力永断生死。若诸菩萨成就此法。则能圆满因陀罗网普智光幢菩萨之行。善男子。若诸菩萨。亲近承事诸善知识。则能精进勇猛。不退修习。出生广大平等无尽佛法。佛子菩萨。复以十法。事善知识。常令欢喜。何等为十。一于身命财无所吝惜。二于世资具心不贪求。三知一切法本性平等。四一切智愿恒不退舍。五常乐观察实相法界。六于诸有海心不厌离。七知法无住犹如虚空。八发无障碍菩萨大愿。九普现其身遍诸刹海。十净修菩萨无碍智轮。善男子。以此十法。承事一切真善知识。皆令欢喜。所行无逆。至一切智。尔时释女瞿波。欲重宣此义。承佛威力。观察十方。而说偈言。<br/>　　专求佛智利群生　　普事一切善知识<br/>　　正直离谄心无怠　　此行于世帝网行<br/>　　胜解广大恒清净　　如空遍入于三世<br/>　　佛刹及佛与众生　　此是普智光幢行<br/>　　志乐广大等虚空　　离染寂静无边际<br/>　　于诸佛所修功德　　此行于世身云行<br/>　　菩萨积集一切智　　不可思议功德海<br/>　　清净福德智慧身　　此行于世无著行<br/>　　能于一切如来所　　听闻正法无厌足<br/>　　随闻生解为慧灯　　此行于世普照行<br/>　　十方三世所有佛　　一念一切咸亲近<br/>　　心恒不舍谛思惟　　此向菩提大愿行<br/>　　普诣一切如来所　　同修菩萨方便海<br/>　　三昧愿海悉无边　　此行于世帝网行<br/>　　得一切佛所加持　　处处修行普贤道<br/>　　尽未来际无边劫　　此行于世分身行<br/>　　见诸众生受众苦　　起大慈悲现世间<br/>　　演法光明除暗冥　　此行于世智日行<br/>　　见诸众生堕诸趣　　为集无边妙法轮<br/>　　令其永断生死流　　此是修行普贤行<br/>　　菩萨修行此十法　　则能普现众生前<br/>　　恒于有海诸趣中　　度脱一切群生类<br/>　　以大慈悲方便力　　普现种种庄严身<br/>　　随心为转妙法轮　　皆令趣向菩提道<br/>　　尔时瞿波。说此偈已。告善财童子言。善男子。我已获得观一切菩萨三昧境界海解脱门。善财白言。大圣此解脱门境界云何。答言。善男子。我入此解脱。知此娑婆世界过不可说不可说佛刹极微尘数劫。一一劫中所有众生种种形类。作善作恶。死此生彼。于诸趣中。受诸果报。及其修习禅定解脱。等持等至。或有出离。或不出离。正定邪定。及以不定。或有善根与烦恼俱。或有善根不与烦恼俱。或有具足善根。或有不具足善根。或有不善根所摄善根。或有善根所摄不善根。如是所集善不善法。我皆了知。无有疑惑。又彼劫中。所有诸佛。出现于世。种种名号。相续次第。我皆了知。又彼一一诸佛世尊。从初发心。求一切智。所发一切大誓愿海。所事一切善知识海。所有供养一切佛海。所行一切菩萨行海。所有庄严佛国土海。所有圆满佛功德海。所有出现成正觉海。所有示现大神通海。所有方便转法轮海。所有调伏诸众生海。我皆了知。无有挂碍。亦知彼佛众会差别。其众会中。有诸众生。依声闻乘。而得出离。其诸声闻。过去所习一切善根。所有受持声闻乘法。及其所得种种智慧。我悉了知。其众会中。有诸众生。依独觉乘。而得出离。其诸独觉所有修习一切善根。所有证悟独觉乘果。所住寂静最胜解脱。所入三昧所现神通。所化众生乃至入灭。我皆了知。亦知彼佛菩萨众会圆满普遍无有边际。其诸菩萨从初发心。种善根时。发起无量种种大愿。修行种种难行之行。圆满成就诸波罗蜜。种种庄严菩萨之道。以自在力。入于菩萨种种诸地。所谓菩萨地。种种助道菩萨地。种种自在行菩萨地。种种入出三昧菩萨地。种种自在神通菩萨地。种种自在出现菩萨地。种种建立菩萨地。种种观察菩萨地。种种净治菩萨地。种种依止菩萨地。种种相菩萨地。种种体菩萨地。种种智。菩萨摄智。菩萨成就智。菩萨住处。菩萨广大行境界。菩萨大神通。菩萨三昧海。菩萨解脱方便海。菩萨所入三昧差别海。所得一切教智光明。所得一切智电光云。所获一切忍。所有一切勇猛智。所有悟解一切法海。所入一切诸佛刹海。所度一切诸众生海。所有显示诸方便海。所有发起诸神通海。所有深广诸弘誓海。我皆了知。善男子。此娑婆世界。从过去际。至今现在。不可说不可说佛刹极微尘数劫。所有种种差别劫海。所有众生佛及众会尽未来际。所有劫海展转不断相续次第。我皆了知。善男子。如知此娑婆世界。亦知婆婆世界中出生一切世界极微尘数世界相续次第。亦知娑婆世界内一切世界相续次第。亦知娑婆世界所有一切极微尘内所有世界相续次第。亦知娑婆世界外十方无间次第建立所住世界相续次第。亦知娑婆世界所依普照十方炽然宝光明刹种所摄一切世界相续次第。亦知毗卢遮那世尊在此华藏庄严世界海中十方无量诸世界种所摄世界相续次第。亦知华藏世界海中一切世界极微尘内所有世界相续次第。又亦知彼一切世界。种种安立。种种形状。种种分量种种依住。种种际畔。种种庄严。种种成就。种种灭坏。所有眷属。所有轮辋。所有旋转。所有莲华。所有须弥。所有河海。所有草树。种种名号。我皆了知。亦知此华藏世界海。往昔皆由毗卢遮那如来本愿力故。出生如是种种世界。所有种种诸因缘海。亦知华藏世界海外。十方无边尽法界虚空界。一切世界海中一切世界。亦知世尊毗卢遮那过去所经无量劫海。所有一切诸本事海。过去所发广大愿海。过去所集诸乘教海。过去所修菩萨行海。过去所净佛国土海。过去所事一切佛海。过去所化诸众生海。过去所起诸神通海。过去所入诸方便海。过去所受诸佛法海。过去所入诸三昧海。过去所得诸自在海。过去所成诸功德海。过去所施一切资具檀波罗蜜。过去所持种种梵行戒波罗蜜。过去所受种种境界忍波罗蜜。过去所修猛利勇健勤波罗蜜。过去所入种种三昧禅波罗蜜。过去所成种种清净慧波罗蜜。过去所现遍入世间诸影像身方便波罗蜜。过去所发清净圆满普贤行海愿波罗蜜。过去所获一切如来种种自在诸神通海力波罗蜜。过去所证一切如来智光照世自在智海智波罗蜜。普摄一切诸佛菩提。普获诸佛大智光明。证于诸佛一切智性。于一切处成等正觉。神通游戏。所转法轮。所有一切道场众会。其众会中。一切菩萨。过去所种一切善根。从初发心行菩萨行。积集方便。成熟众生。及彼菩萨所事诸佛。及善知识。念念增长。获诸三昧。念念所入陀罗尼门。念念所得辩才大海。念念所起自在神通。念念所修菩萨行网。念念所集诸方便门。念念所知众生根网。念念所集菩提分法。念念证入等持等至神通门海。如是一切。皆是毗卢遮那如来普遍十方一切法界无量劫海所修行海。我悉了知。亦知十方遍满法界尽虚空界。一切如来劫海所修。乃至尽于未来际劫。神力加持。幻智境界。如是一切。我悉了知。何以故。我入此观一切菩萨三昧境界海解脱门时。于一念中。尽能了知一切众生种种心行。杂染清净。流转还灭。一切声闻种种三昧。一切独觉寂静解脱三昧神通。一切菩萨种种三昧。种种地位。种种法门。种种趣入。及能了知一切如来解脱光明神通海故。</p>
<div class="jwbt-box"><div class="jwbt"><a name=j0085-03-15><a href="0085-03.htm#MENU-top">大方广佛华严经普贤菩萨行愿品卷第二十八</div></a></a>
<div class="jwbtbm"><a name=j0085-03-16><a href="0085-03.htm#MENU-top">入不思议解脱境界普贤行愿品</div></div></a></a>
<p>　　尔时善财。白瞿波言。圣者得此解脱。其已久如。瞿波告言。善男子。我于往世过百佛刹极微尘数劫。有劫名最胜行。世界名胜无畏。彼世界中。有四天下。名常具众乐阎浮提。中有一王都。名大树妙高吉祥。于八十四千亿王都之中。最为上首。时此王都。复有八十四千亿城而为眷属。其诸城邑一一严饰。悉皆清净。毗琉璃宝以为其地。七重宝墙周匝围绕。一一皆以杂色影像光明宝网。以覆其上。其诸宝墙。一一皆以宝堑围绕。金沙布底。香水盈满。优钵罗华。钵头摩华。拘物头华。芬陀利华。弥布水上。此一一河。皆有自然众宝栏楯。及诸宝网。庄严其岸。一一河间。复有宝多罗树。七重围绕。复有自然宝庄严树。垂诸璎珞。衣服鬘带。真金宝网。弥覆其上。其诸城邑。往来之处。所有道路左右八步。皆以种种上妙杂宝。间错庄严。发耀舒光。辉映一切。又有无量持明咒仙。严洁其身。如自在天。经行游履。保护众生。又彼城邑。一一各有无量园苑游戏之处。华果树林。无不备足。杂类众鸟哀鸣和雅。游集其中。欢乐无畏。常有无量清净微妙可爱男女。止住其中。身出妙香。普熏一切。诸天昼夜常雨妙华。色类百千。缤纷乱坠。彼诸城邑。一一皆有百千地神。而为守护。其诸城邑。内外所有。众宝树林。璎珞鬘带。及宝铃网。诸庄严具。微风吹动。演出种种妙法音声。闻皆喜悦。烦恼销除。身意清凉。法喜充满。于阿耨多罗三藐三菩提。得不退转。具足普贤常所称赞妙行功德。<br/>　　彼时有王。名为财主。常以正法。化周率土。妃嫔婇女八万四千。辅相大臣其数五百。五百王子色力具足。形相端严。勇猛无畏。能伏怨敌。王有夫人名莲华吉祥藏。威德殊胜。颜貌第一。所生太子名威德主。端正奇特。人所乐见。具足圆满三十二相。所谓足下平满。犹如奁底。千辐轮相。圆满备足。手足柔软。如兜罗绵。其指纤长。网缦成就。足跟齐圆。足趺隆起。一一相称。光洁妙好。双腨［月＊庸］圆。如仙鹿王。垂臂过膝。犹如象鼻。马王阴藏。峰势隐密。一一毛孔。各生一毛。绀发右旋。螺文不乱。身皮金色。细薄润滑。一切尘垢。所不能著。手足肩颈七处平满。臂膊［月＊庸］圆。脊骨不现。周圆相称。如尼拘陀树。颐颔胸臆。犹如师子。颈如绀蒲三约成就。常光四照面各一寻。四十牙齿。鲜白齐密。舌相红赤。长广覆面。梵音清美。人所乐闻。目睫青润。齐整不乱。目上下瞬。犹如牛王。青白分明。面［甫＊頁］圆满。犹如净月。眉相纤曲。如帝释弓。白毫皎洁。文相右旋顶有肉髻。犹如天盖。如是众相。庄严其身。<br/>　　善男子。太子有时。受父王教。与二十千妓侍婇女。并诸眷属。前后围绕。从宫城出。诣光明云峰大香牙园。游观嬉戏。是时太子。乘阎浮檀上妙宝车。其车严饰。世无伦匹。火焰金刚以为其轮。天妙金刚以为其毂。香摩尼宝以为其廂。上妙栴檀间厕严饰。众宝华网弥覆其上。大庄严藏宝摩尼王为师子座。五百婇女各执宝绳。牵驭而行。不迟不速。进止合度。宝马千匹。驾以金车。前后导从。白琉璃摩尼宝王以为其盖。放不思议一切希有杂色光明。摩尼宝王而为庄校。一切影像绀琉璃王摩尼妙宝而作其竿。使人执持随覆其上。百千万人持诸宝盖。百千万人持诸宝幢。百千万人持诸宝幡。百千万人奏诸音乐。百千万人散诸宝华。百千万人持诸香炉。烧众名香。前后围绕。而为翊从。其路宽平。八衢齐列。界以杂宝。布以金沙。种种宝华而散其上。杂宝行树及宝栏楯。于八衢间次第行列。覆以种种妙宝铃网。及诸缯彩悬布树间。以为严饰。于其路侧。处处建立义堂福舍。众宝楼阁。及诸仓库。递相连接。延袤远近。珍宝财物悉皆充满。或于其中。积诸珍宝璎珞严具。或积缯彩上妙衣服。或办甘美上味饮食。或贮香花身诸资具。或畜象马杂宝车乘。或复安置端正女人及诸僮仆。善闲一切世仪礼则。一切艺能无不成就。随诸众生有来求索。悉皆施与。靡不令其意愿充满。<br/>　　尔时大树妙高吉祥王都之中。有一母人。名为善现。有一童女。名具足艳吉祥。颜容端正。色相严洁。洪纤得所。修短合度。众相圆备。目发绀青。言同梵音。清彻美妙。智慧聪明。人所尊重。善达技能。精通辩论。恭勤匪懈。质直柔和。少欲寡思。慈愍不害。具足惭愧。无谄无骄。志量弘深。人无与等。及与其母。乘妙宝车。将诸眷属。无量婇女前后围绕。先于太子。从王都出。歌咏嬉戏。随路而行。见其太子奏诸技乐。言辞讽咏。心生爱染。而白母言。善哉慈母。我心愿得敬事此人。若不遂情。自当殒灭。时母善现。告其女言。汝今不应生如是念。何以故。今此仁者。是王太子。具足圆满转轮王相。不久当绍转轮王位。时有女宝自然出现。飞行乘空。有大威德。我今与汝。种族卑贱。非其匹偶。此甚难得。勿生是意。是时童女。其心决定。坚固不舍。时香牙云峰园苑之侧。有一道场。名法云光明。时有如来。名胜日身。于此道场。成等正觉。已经七日。是时童女。游观疲极。暂时假寐。时彼如来。即于梦中。为现神变。从梦觉已。时有宿世守护菩萨亲友使天。于虚空中。而告之言。童女汝向所梦。是胜日身如来。于香牙云峰园苑之侧。法云光明菩提场中。成等正觉。始经七日。诸菩萨众。前后围绕。及诸天龙。夜叉。乾闼婆。阿修罗。迦楼罗。紧那罗。摩睺罗伽。梵世诸王净居天等。并诸一切主河主海。主地主水。主风主火。主山主城。主园主药。主林主稼。主方主空。主昼主夜。身众足行道场神等。男女眷属。为欲见佛听闻法故。皆悉来集。汝今亦应亲近礼敬。时具足艳。吉祥童女。以于梦中。睹佛神变。得佛功德所加持故。其心无畏。安隐快乐。以其宿心。景慕太子。即于其前。而说偈言。<br/>　　我身端正无等伦　　智慧色相皆圆满<br/>　　言辞礼则咸通达　　功德名闻遍十方<br/>　　世间无量诸众生　　见我身者皆贪著<br/>　　我于彼众恒清净　　曾不生于染爱心<br/>　　我心一切无憎爱　　亦离愚痴瞋恨心<br/>　　但以清净大慈悲　　究竟饶益诸含识<br/>　　我于今时见太子　　最胜功德相庄严<br/>　　其心大喜充遍身　　诸根悦乐思亲近<br/>　　色如净妙光明宝　　毛发绀青而右旋<br/>　　鼻高修直妙端严　　额广平正眉纤曲<br/>　　身如妙宝真金聚　　相好光明无等伦<br/>　　妙眼长广若青莲　　齿白齐密踰珂雪<br/>　　月面圆明师子颊　　口方唇赤色如丹<br/>　　所发曾无非法言　　愿最胜尊哀纳我<br/>　　舌相长广能柔软　　色若赤铜众宝光<br/>　　声如梵响紧那罗　　众生闻者咸欣悦<br/>　　发言现笑辞清妙　　威光蔽众德难量<br/>　　喜颜美貌自庄严　　能令见者无厌足<br/>　　心无垢染身清净　　三十二相所庄严<br/>　　必于此界作轮王　　唯愿慈哀垂纳受<br/>　　尔时威德主太子。为于世间显示女人。多诸过患。障诸世间出世间乐。乃至能障无上菩提。于众会中。即为童女。而说偈言。<br/>　　世间妄计诸宗族　　爱敬适悦唯女人<br/>　　一切最胜无比伦　　能成住正诸善伴<br/>　　女为第一人中宝　　亦作天人解脱因<br/>　　绍续胜种功德身　　世智说言女为胜<br/>　　一切热恼烧心苦　　种种烦冤所逼身<br/>　　妻慰令使得清凉　　譬如毒暑逢甘雨<br/>　　凡夫心没诸忧恼　　犹遭重病之所缠<br/>　　因妻佞媚所欢娱　　妄谓除忧最胜药<br/>　　邪见众生兴是念　　女人能为世界因<br/>　　生成长育福庄严　　天地变化无能胜<br/>　　勤劳世业唯由女　　劝夫普作诸善事<br/>　　能令男子随意转　　此女无染别人心<br/>　　智人所说诸烦恼　　一切过业由女生<br/>　　况取卑族以为妻　　世间极恶无过此<br/>　　女人弊执为其性　　如地坚住匪能移<br/>　　但随富乐荣贵迁　　贫贱衰羸咸弃舍<br/>　　五通仙人大威德　　退失神通因女人<br/>　　随意自在骑颈行　　王女能令寂静转<br/>　　琰魔死王及猛风　　亦如地下沃焦海<br/>　　炎火黑蛇刀毒药　　女人为害过于此<br/>　　敬心给足诸财宝　　质直承事意无违<br/>　　智慧方便或刚柔　　无有能知女心者<br/>　　见人啼笑皆过彼　　种种幻惑诱其心<br/>　　貌恭矫媚于男夫　　心藏很戾无知者<br/>　　极虚诳语示真实　　极真实言皆虚妄<br/>　　恒如毒兽害众生　　咄哉丈夫宁共处<br/>　　长时敬事益骄慢　　暂遇违缘恶转增<br/>　　若出若处一切时　　凌突于夫无愧耻<br/>　　如火焚薪恒不足　　如海吞流无满时<br/>　　琰魔不厌杀众生　　女人欲男心亦尔<br/>　　女人不观于种族　　老少贵贱与妍媸<br/>　　一切男子悉驰求　　无厌恣欲情如是<br/>　　女人志欲无厌足　　曾无少分系夫心<br/>　　犹如野牛自在行　　恒思渐食于新草<br/>　　少年盛色心流转　　富贵从夫系属人<br/>　　丰盈玉馔璎珞衣　　常愿贫穷随自意<br/>　　种种供事咸充足　　涂香沐浴妙庄严<br/>　　未尝惭愧丈夫恩　　纵意邪思心不绝<br/>　　或染欲语怜愍语　　舌上犹如甘露生<br/>　　心中猛恶兴毒害　　是故女言难定信<br/>　　女人能间夫宗族　　匪令雍穆暂同居<br/>　　父母兄弟甚怨仇　　一切姻亲皆舍离<br/>　　外现美容怀谄媚　　一切愆违满腹中<br/>　　不应观视一须臾　　况久甘其粗恶语<br/>　　女人恒于一切处　　防诸过患及猜嫌<br/>　　一行有顾众所轻　　伤风败俗人咸弃<br/>　　女人童幼及中年　　乃至老时过百岁<br/>　　内外种族皆荣贵　　动止恒须人所防<br/>　　处女居家随父母　　笄年适事又从夫<br/>　　夫亡从子护嫌疑　　由是常名不自在<br/>　　出家舍欲修寂静　　心思女境非圣贤<br/>　　犹郁金香染垢衣　　离善常为智人笑<br/>　　如囚得出思还入　　如狂遇差愿重生<br/>　　癞病已除念病时　　舍女思女过于是<br/>　　如澄静水蛟龙止　　亦如金窟猛兽居<br/>　　虽修戒定念女人　　智者观之亦如是<br/>　　智人宁吞于热铁　　不观女色乱其心<br/>　　戒定慧品遍成怨　　寂静资缘皆弃舍<br/>　　女人不观于胜族　　吉祥富贵智名闻<br/>　　唯求染欲无异心　　云何慧者所亲近<br/>　　有住诸禅及威势　　能杀勇力与王仙<br/>　　或时女色染其心　　退失调伏诸功德<br/>　　斗诤象马诸军阵　　亡躯济海集珍财<br/>　　胜族乞丐为仆隶　　行非正法皆由女<br/>　　女人喜怒情难见　　染心邪计量无涯<br/>　　世间名称诸智人　　无有能知女心者<br/>　　五通神仙及天主　　能知大海水多少<br/>　　终身计算莫能知　　一一女人差别意<br/>　　谄言悦耳甘如蜜　　心如利剑害于人<br/>　　乱意巧妙夺人心　　怀恶兴谋肆诸毒<br/>　　女人妙饰或无饰　　行住坐卧悉猜嫌<br/>　　邪视愚智诸女人　　见画像女亦憎恶<br/>　　愚童乐攀毒树枝　　痴乱欲住毒蛇窟<br/>　　狂人执持于热铁　　亲近女色过于是<br/>　　染著女色心昏醉　　违意忿毒害于身<br/>　　怖彼女人喜怒时　　智者云何亲近住<br/>　　女人恶法满其心　　如河深水蛟龙止<br/>　　不观勇力色种族　　恣欲从心无是非<br/>　　女心不定如疾风　　亦如迅速浮云电<br/>　　百岁供承资所欲　　曾无少念丈夫恩<br/>　　不敬有德轻无德　　憎贫乐富徇贪求<br/>　　美言敬养增慢高　　资财阙乏无心顾<br/>　　蚖蛇枯碛狼毒华　　共住戴持伤一世<br/>　　暂近女色过于彼　　永害未来功德身<br/>　　女人谗巧恒是非　　离间六亲及朋友<br/>　　覆藏己过扬他失　　一切过患由女人<br/>　　女心不定如猿狖　　恒思少过忘多恩<br/>　　愚夫敬事若师尊　　如奴奉主情无足<br/>　　女性如河滋泛溢　　漂诸胜法坏多身<br/>　　如流湍激两岸崩　　女人害善过于是<br/>　　女人欲网甚坚密　　顾视徐行无愧容<br/>　　笑语欢诤无异心　　罗诸富贵如昏醉<br/>　　女人染爱由妄起　　如树无根欲尽灯<br/>　　色衰爱息一须臾　　所有恩情咸灭尽<br/>　　女人爱欲须臾顷　　染心邪语信难依<br/>　　或时宝重过珠珍　　或生厌弃如刍草<br/>　　象王自在拔树力　　色如浮空大白云<br/>　　由为女象醉其心　　一切随人所调伏<br/>　　菩萨为法摄女人　　虽恒教授心远离<br/>　　若时太过而亲近　　如鸟折翼不能飞<br/>　　女人志趣恒卑下　　如河流处岸崩摧<br/>　　所往能令善法衰　　毁宗灭族皆因此<br/>　　女人能张爱欲网　　罗捕一切诸愚夫<br/>　　世间染欲诸众生　　如鱼吞钩为所食<br/>　　智者观知本不净　　九窍常流昼夜时<br/>　　如是厌离女人身　　云何于此生贪著<br/>　　女身虚幻如浮泡　　老病死苦所依处<br/>　　积集不净过山岳　　云何于此生贪著<br/>　　一切忧恼及恐怖　　皆从女色之所生<br/>　　若能观察无贪著　　解脱无忧无恐惧<br/>　　是故智者不观女　　或时观察以慈心<br/>　　想如母女及姊妹　　随应为说无贪法<br/>　　能了女人身内外　　种种不净之所生<br/>　　如何境动思欲火　　焚烧累劫诸善根<br/>　　尔时妙威德主太子。说此偈已。告具足艳吉祥童女言。汝是谁女。先系属谁。为谁守护。若已属人。我则不应重摄受汝。尔时太子。以偈问曰。<br/>　　汝具清净功德身　　色相端严甚微妙<br/>　　我今问汝应实答　　汝本从生及所居<br/>　　父母亲属为是谁　　汝复今依谁所住<br/>　　若已系属于他人　　我则不应重摄受<br/>　　汝不好盗他财物　　汝不无慈害有情<br/>　　汝不邪行染其心　　毕竟汝依何语住<br/>　　汝不离间他亲友　　口出一切粗恶言<br/>　　虚诳无义恼群生　　贪求境界怀嫉妒<br/>　　汝不于他生恚怒　　以邪险见自缠心<br/>　　不行谄幻诳世间　　作诸相违重业不<br/>　　尊重父母师长不　　恭敬一切善友不<br/>　　见诸困厄贫穷人　　能起慈心饶益不<br/>　　若有一切善知识　　诲示于汝真实法<br/>　　能以坚固信乐心　　恭敬勤修供养不<br/>　　汝能爱乐诸佛不　　汝能尊重菩萨不<br/>　　最胜佛法功德僧　　一切能生恭敬不<br/>　　汝能安住正法不　　汝能远离非法不<br/>　　闻赞无边功德海　　能生爱乐尊重不<br/>　　汝见孤独无所依　　能起慈心救护不<br/>　　汝见恶道诸众生　　能生广大悲心不<br/>　　于他所有荣乐事　　能生最极欢喜不<br/>　　于诸逼迫众生中　　能住平等舍心不<br/>　　汝为痴暗诸众生　　求大菩提开悟不<br/>　　无边劫海修诸行　　不起身心疲倦不<br/>　　尔时太子。如是问已。女母善现。即于其前。自说童女从初诞生。乃至成长所有吉祥功德之相。而说偈言。<br/>　　太子仁今应善听　　所问此女诸因缘<br/>　　初生渐次及长成　　具德庄严我当说<br/>　　曩于太子初生日　　此女亦从莲华生<br/>　　诸根清净相圆明　　肢节庄严皆具足<br/>　　我时游观于春月　　入彼最胜娑罗园<br/>　　观诸卉木华胎生　　百谷药草皆荣茂<br/>　　奇树名华开众色　　发耀舒光如庆云<br/>　　黑蜂游集鸟和鸣　　闻者忘忧恣欢乐<br/>　　同游八百诸婇女　　容仪端正夺人心<br/>　　袨服姝丽备庄严　　言谈歌咏皆殊妙<br/>　　园有浴池宝严饰　　名为种种莲华幢<br/>　　我将婇女诣池边　　散华布地而敷座<br/>　　于彼清净芳池内　　忽生千叶宝莲华<br/>　　阎浮檀金以为台　　琉璃为茎摩尼叶<br/>　　妙香众宝为华蕊　　普放一切大光明<br/>　　众生睹相尽生疑　　中夜云何日光照<br/>　　夜分既尽日初出　　光明照此莲华开<br/>　　莲华放光出妙音　　示此童女初生相<br/>　　我时见此人间宝　　从彼莲华之所生<br/>　　往修净业悉无亏　　今获圆明诸妙果<br/>　　绀琉璃发青莲眼　　面貌端严金色光<br/>　　华鬘宝髻具庄严　　吉祥无垢莲华色<br/>　　身分肢节皆圆满　　相好光明无比伦<br/>　　俨然端坐宝华中　　犹如净妙真金像<br/>　　遍身所有诸毛孔　　咸出一切栴檀香<br/>　　口中常出青莲香　　所有言音同梵响<br/>　　或时微笑有宣说　　犹如天乐妙音声<br/>　　此是女宝世间希　　非诸下劣当斯偶<br/>　　我观世间无有人　　堪与此女为其主<br/>　　唯仁功德相庄严　　愿赐弘悲哀纳受<br/>　　此女非长亦非短　　亦复不粗亦不细<br/>　　身诸部分悉端严　　众相圆备无讥丑<br/>　　世间所有诸技艺　　文字算印工巧法<br/>　　言词讽咏皆清妙　　唯愿仁尊哀纳受<br/>　　亦能解了诸兵法　　弓剑技术无不通<br/>　　善和斗讼以慈心　　闻名仰德咸调伏<br/>　　宿因胜行皆圆满　　一切功德自庄严<br/>　　见者欢喜永无厌　　唯愿仁尊哀纳受<br/>　　众生所有一切病　　知其因起及增损<br/>　　应病与药使无差　　能令众苦皆销灭<br/>　　阎浮一切语言法　　音声随转无量种<br/>　　名言训释各不同　　如是一切咸通达<br/>　　世间所有诸音乐　　歌舞嬉戏及赞咏<br/>　　言辞辩论适人心　　能令见者咸忻悦<br/>　　动止威仪皆有则　　取舍进退合其宜<br/>　　于染不染诸众生　　但以慈心无所著<br/>　　徐步谛观心不乱　　诸根寂静念无亏<br/>　　身口恒随智慧行　　女人过失咸皆离<br/>　　女人所有诸功德　　此女一切备修持<br/>　　人间女宝汝应知　　愿速垂悲哀纳受<br/>　　其心不悭亦不嫉　　亦无嗜欲及贪嗔<br/>　　质直柔软性调和　　言音美妙无粗犷<br/>　　恭敬一切诸尊长　　专求功德志无移<br/>　　于诸梵行悉坚持　　唯愿慈悲哀纳受<br/>　　见诸衰老及重病　　受诸困厄处贫穷<br/>　　无主无亲无所依　　常起慈心而救护<br/>　　不念自身安隐乐　　常乐利益诸众生<br/>　　以此功德庄严心　　究竟观于真实谛<br/>　　行住坐卧心无逸　　动静语默常应时<br/>　　未曾一念舍众生　　能令见者咸尊重<br/>　　虽于一切众生处　　不起凡夫染污心<br/>　　见有慈悲具德人　　常乐亲近无厌足<br/>　　普能尊重善知识　　远离一切恶知识<br/>　　心无躁竞恒顺行　　所作先思无谬失<br/>　　普于一切无怨恨　　恒修众福以严身<br/>　　智慧人间无等伦　　此女宜应奉太子</p>
<div class="jwbt-box"><div class="jwbt"><a name=j0085-03-17><a href="0085-03.htm#MENU-top">大方广佛华严经普贤菩萨行愿品卷第二十九</div></a></a>
<div class="jwbtbm"><a name=j0085-03-18><a href="0085-03.htm#MENU-top">入不思议解脱境界普贤行愿品</div></div></a></a>
<p>　　尔时威德主太子。于香牙云峰园苑之内。对诸众会。及善现前。问童女言。善女。我为求阿耨多罗三藐三菩提。愿尽未来行菩萨行。积集一切助道之法。净修一切诸波罗蜜。供事未来一切诸佛。护持一切诸佛教法。严净一切诸佛刹土。当绍一切如来种性。当誓成熟一切众生。当断一切众生苦恼。当令一切置安隐处。当净一切众生智眼。当修一切菩萨妙行。当入菩萨平等体性。当住一切诸菩萨地。当令二乘圆满佛果。当令一切众生欢喜。我为满足檀波罗蜜。究竟成就无上菩提。内外财宝乃至头目。一切皆舍无所顾恋。当于尔时。汝或于我而作障难。令我施行不得圆满。施财物时。汝心悭吝。施男女时。汝心痛恼。割肢体时。汝心忧闷。舍汝出家。汝心悔恨。尔时太子。如是问已。复为童女。而说偈言。<br/>　　我为哀愍众生故　　发起广大菩提心<br/>　　当于无量亿劫中　　积集成满菩提智<br/>　　无量无边大劫海　　净修诸愿如虚空<br/>　　入地治障具修行　　究竟当获如来地<br/>　　誓于三世诸佛所　　备学一切波罗蜜<br/>　　具足方便正修持　　成就最胜菩提道<br/>　　十方所有垢秽刹　　我当普遍皆严净<br/>　　及诸恶趣苦难中　　我当救护咸令出<br/>　　一切众生居有海　　烦恼痴惑恒缠覆<br/>　　我当除灭尽无余　　普令安住如来道<br/>　　我当供养一切佛　　我当普修菩萨地<br/>　　常起广大慈悲心　　所须皆与无贪吝<br/>　　汝见一切来乞者　　于财或起悭吝心<br/>　　我心常乐施群生　　汝当随我无违逆<br/>　　我当于彼施头时　　汝心慎勿生忧恼<br/>　　我今先语汝令知　　令汝心坚恒不动<br/>　　割截肢体及手足　　乃至妻子心无吝<br/>　　汝于乞者莫憎嫌　　应可谛思无退转<br/>　　为满一切众生欲　　内外所有皆能舍<br/>　　汝能顺我菩提心　　我亦当随于汝意<br/>　　尔时具足艳吉祥童女。闻是语已。即白太子威德主言。善哉丈夫。如仁所问。诸菩萨行。难行能行。难忍能忍。如是一切。我当随顺精勤修习。亲近不舍。如影随形。令仁所愿皆得成满。尔时童女。即向太子。而说偈言。<br/>　　设于无量无边劫　　一切地狱火焚身<br/>　　仁尊若能眷纳我　　甘心分受无辞苦<br/>　　设于无量受生处　　以身碎末如微尘<br/>　　仁尊若能眷纳我　　坚心忍受无摇动<br/>　　设于无量无边劫　　顶戴一切金刚山<br/>　　仁尊若能眷纳我　　甘心分受无疲厌<br/>　　汝于生死诸劫海　　以我身肉施众生<br/>　　汝得安处法王家　　愿我如仁亦当获<br/>　　唯愿太子垂哀愍　　与我为主共修行<br/>　　所生劫海行施时　　常以我身施一切<br/>　　汝为愍念众生故　　而发广大菩提心<br/>　　既已普摄诸群生　　亦愿慈悲摄受我<br/>　　我心本不求豪富　　亦复不贪五欲乐<br/>　　但为同法共修行　　由是愿以仁为主<br/>　　绀青修广慈悲眼　　普观一切诸众生<br/>　　不起凡夫染污心　　必成寂静菩提果<br/>　　太子凡所经行处　　地神涌出宝莲华<br/>　　光明妙相具庄严　　必作轮王垂纳我<br/>　　我于梦中曾见此　　法云光照菩提场<br/>　　佛成正觉放光明　　无量菩萨同围绕<br/>　　梦彼如来胜日身　　如紫金山光照耀<br/>　　即时以手摩我顶　　寤已踊跃心欢喜<br/>　　空中有天名喜光　　与我昔世曾同行<br/>　　出妙言音来告我　　云彼如来今出世<br/>　　由我昔时生是念　　愿见太子功德身<br/>　　彼天告我如是言　　汝必于今当得见<br/>　　蒙佛加持今见汝　　昔所志愿悉皆圆<br/>　　愿共俱往诣如来　　同心共学菩提道<br/>　　尔时太子。闻胜日身如来名已。即得速疾清净心。名见佛差别无障碍大欢喜。即散五百摩尼宝华于童女上。冠以吉祥藏摩尼宝髻。被以杂色火焰摩尼宝衣。尔时童女。端心正念。曾无摇动。亦无喜相。但一心合掌。瞻仰太子。正念现前。目不暂舍。时母善现。即向太子。而说偈言。<br/>　　此女希有人间宝　　净福妙相庄严身<br/>　　宿心誓愿奉仁尊　　一切志乐今成满<br/>　　坚持净戒恒无缺　　智慧圆满念无亏<br/>　　功德具足相圆明　　一切女人无与等<br/>　　此女本从莲华生　　种性清净无讥丑<br/>　　女人之过咸皆离　　堪随太子共修持<br/>　　其身细妙如缯纩　　手足柔软兜罗绵<br/>　　随其摩触病皆除　　身心安乐无诸苦<br/>　　身诸毛孔所出香　　芬馨超世无伦匹<br/>　　若暂嗅闻心离染　　住于净戒获身安<br/>　　身如净妙真金色　　不著尘垢如莲华<br/>　　众生见者离贪嗔　　皆具慈悲无怒害<br/>　　言音美妙声柔软　　一切众生咸乐闻<br/>　　经心历耳悦诸根　　恶业消除烦恼灭<br/>　　内心清净无瑕秽　　柔和质直性无偏<br/>　　言辞称悦不宜宣　　闻皆欢喜心调伏<br/>　　具足惭愧无欺诳　　不憍不谄有慈悲<br/>　　为求正法度众生　　恭勤善友无厌足<br/>　　不于色相及种族　　乃至荣乐无迷醉<br/>　　但以谦恭无我心　　专求无上菩提道<br/>　　尔时威德主太子。与具足艳吉祥童女。及二万婇女。并诸眷属。为欲亲近恭敬供养胜日身如来。各乘宝车。出香芽园。诣法云光明道场。至已下车。步进佛所。见佛身相。端严寂静。诸根调顺。犹若象王。内外清净。无诸垢浊。如大龙池。以见佛故。踊跃欢喜。心生净信。增长爱乐。顶礼佛足。绕无数匝。于时太子。及彼童女。各持五百大摩尼宝上妙莲华。奉散于佛。以佛神力。于虚空中。普覆如来一切众会。尔时太子。复为彼佛。造立精舍。其数五百。一一皆以香木所成。五百摩尼而为间错。种种杂宝。周遍庄严。时彼如来。知其太子根已成熟。即为演说普眼灯门修多罗。是时太子。闻是经已。于诸法中。证得十三昧海门。所谓得一切如来愿海出现光明三昧门。得普照三世光明藏三昧门。得现见一切佛道场三昧门。得入一切众生界光明普照三昧门。得普照一切世间智聚光明灯三昧门。得普照一切众生诸根海智灯三昧门。得救护一切众生智光明云三昧门。得调伏成熟一切众生大智光明灯三昧门。得闻持诸佛转法轮声悉现前三昧门。得圆满普贤清净行愿海云三昧门。以得如是三昧门故。于诸法中。靡不获得甚深三昧。时具足艳吉祥童女。以闻法故。即得三昧。名难摧伏智海藏。于阿耨多罗三藐三菩提。得不退转。尔时太子。与彼童女。并其眷属。闻法获益。顶礼佛足。绕无数匝。辞退还宫。诣父王所。到已礼足。而白王言。大王当知胜日身如来。出兴于世。于此国内香牙云峰园苑之侧法云光明菩提场中。成等正觉。于今未久。时财主王。忽闻是语。问太子言。是谁为汝说如是事。天耶人耶。太子白言。是此具足艳吉祥童女所说。时王闻已。欢喜无量。譬如贫人得大伏藏。作如是念。佛无上宝。难得出世。难可值遇。若有得见。必断一切烦恼恶业。不堕一切生死险道。如来出世。为大医王。能治众生烦恼重病。如来出世。为大明灯。能破众生无明黑闇。如来出世。为大导师。能引众生至一切智安隐住处。作是念已。击鼓宣令。敕诸小王群臣眷属。及刹帝利。诸婆罗门。长者居士。城邑聚落。一切人众。皆悉来集。而告之言。汝等当知。如来出世。希有难值。我今欲往亲近礼敬。王于是时。即舍王位。授与太子。灌顶讫已。与诸眷属十千人俱。往菩提场。诣如来所。到已顶礼。绕百千匝。与诸眷属。退坐一面。<br/>　　尔时如来。普遍观察道场众会。及财主王。并其眷属。从于眉间白毫相中。放大光明。名照现一切众生心灯。普照十方无量世界。住于一切世主之前。示现如来不可思议种种佛事广大神变。令诸众生应受化者。心得清净。尔时如来。以不思议自在神力。示现超出一切世间最高大身。以圆满音。普随一切诸语言海。为大众说陀罗尼门。名入一切法义离翳灯。以佛刹极微尘数陀罗尼门。而为眷属。时王闻已。即时获得一切法大智光明。其众会中。有阎浮提极微尘数诸菩萨等。俱时证得入一切法义离翳灯陀罗尼门。六十那由他众生。尽诸有漏。心得解脱。十千众生。远尘离垢。得法眼净。无量众生。发阿耨多罗三藐三菩提心。尔时如来。又以不思议力。普于十方一切世界。广现神变。以三乘法。教化众生。时财主王。得大法光照其心故。即作是念。今此甚深功德法味。我若在家不能证得。若佛听我亲近出家。即于是法。当得成就。作是念已。前白佛言。我今愿欲亲近如来。出家为道。佛告大王。当随汝意。宜自知时。时财主王即与眷属十千人等。同于佛所。出家学道。精勤修习。未久之间。悉皆获得入一切法义离翳灯陀罗尼门。亦得如上诸三昧门。又得菩萨十种神通门。又入菩萨无边辩才门。又得菩萨无碍清净身。普诣十方诸如来所。听佛所转微妙法轮。悉能受持。无有忘失。又于佛所。作大法师。广为众生。演说诸法。复以神力。遍十方刹。随众生心。而为现身。于诸世间。为大明灯。称赞诸佛。出现世间。称赞诸佛本修行愿。称赞诸佛所集功德。称赞诸佛本生因缘。称赞诸佛自在神力。护持诸佛所有教法。尔时太子。于十五日。升于正殿。坐师子座。婇女围绕。轮王七宝。自然而至。一者轮宝。名无碍行。辐网具足。百千妙宝。以为庄严。阎浮檀金光明普照。二者象宝。名金刚山。威力广大。三者马宝。名迅疾风。四者珠宝名日光藏云。五者女宝。名具足艳吉祥。六主藏臣宝。名为大财。七主兵宝。名离垢眼。如是七宝。欻然出现。具足成就。为转轮王。主四天下。威德自在。行正法化。能伏一切。人皆快乐。王有千子。端正勇健。威力雄猛。无诸怨敌。化境宽博。尽大海际。其地柔软。无诸荆棘。安隐丰乐。离众灾患。时阎浮提八万四千诸小王都。一一王都皆有僧坊。其数五百。一一僧坊。建百楼阁。环廊四绕。树林蓊郁。冬夏安居。经行之处。一切皆以众宝庄严。及诸一切资生之具无不备足。复于处处僧伽蓝内。立佛支提。皆悉高广庄严妙好。彼诸城内。皆请如来。以不思议华香幡盖妙宝缯彩诸供养具。而为供养。尔时如来。咸受其请。以自在力。其身普入一切王都。令无量众生种诸善根。无量众生心得清净。无量众生发欢喜心。无量众生增长爱敬。无量众生速疾发起大菩提意。广以大悲。饶益群品。勤修一切诸佛正法。随所修习。皆能悟入。回向诸佛一切智道。了达诸佛甚深法海。普入三世无差别智。普照三世诸众生界。知一切佛出兴于世相续次第。得一切佛种智。方便善巧调伏一切众生。发起菩萨广大行愿。清净一切诸菩萨道。安住菩萨平等智性。入佛无尽辩才大门。转佛清净无碍法轮。普现其身。遍一切刹。住于一切众生之前。知诸众生根性欲解种种心海。随应调伏。皆令成熟。尔时大威德主转轮圣王。及彼一切王都城中。皆得见彼胜日身如来。示现种种不可思议大神通力。如是自在广大饶益。<br/>　　善男子。于意云何。彼时太子大威德主。受于父王灌顶升位。作转轮王。供养佛者。岂异人乎。今世尊毗卢遮那如来是也。彼时父王名财主者。岂异人乎。今宝华光如来是也。其佛现在东方过世界海极微尘数刹海之外。有世界海。名普现法界虚空影像云。彼刹海中。有世界种。名普现三世影像摩尼王。彼世界种中。有一世界。名佛圆满灯。彼世界中。有菩提场。名一切世主身影像幢。宝华光如来。于此成阿耨多罗三藐三菩提。有不可说不可说佛刹极微尘数诸菩萨众。前后围绕。于众会中。转正法轮。令无量众生皆得成熟。彼佛过去为菩萨时。修习庄严此世界海。彼刹海中。去来今佛。成正等觉出兴世者皆悉是彼宝华光佛之所化度。最初令其发阿耨多罗三藐三菩提心。乃至究竟。令其成熟。善男子。时财主王。第一夫人大威德主太子之母。莲华吉祥藏者。岂异人乎。今此佛母摩耶夫人。得幻智光明无碍解脱。于其身中。含藏出生过去未来一切诸佛。今于此界。生佛世尊。毗卢遮那如来者是。时具足艳吉祥女母善现者。岂异人乎。即今我母执杖释种善目夫人是也。善男子。彼时大威德主转轮圣王所有眷属。岂异人乎。今佛世尊。所有众会一切菩萨是也。如是菩萨。皆具修集普贤所行。圆满成就普贤大愿。虽恒在此佛会道场。而能普现一切世界。住诸菩萨平等三昧。常得现见一切诸佛。悉能闻持一切如来等虚空界妙音声海所转法轮。住一切法自在智力。名称普闻诸佛国土。能普亲近一切如来道场众会。随诸众生应受化者。演说正法。悉令成熟。尽未来际一切劫海修菩萨行。恒无间断。成满普贤广大誓愿。善男子。彼时童女具足艳吉祥。与威德主转轮圣王。尽其形寿。以四事供养胜日身如来者。岂异人乎。我身是也。善男子。彼佛灭后。于此世界。复有佛出。名清净身。我于彼佛。亲近供养。闻法受持。亦为众生。行菩萨道。次有佛出。名一切智影像月身。我于彼时。亲近供养。次有佛出。名阎浮檀金光明王。次有佛出。名大梵音相庄严身。次有佛出。名种种焰妙月光。次有佛出。名妙高智观察幢。次有佛出。名广大智光明王。次有佛出。名那罗延金刚精进力。次有佛出。名智势力无能胜。次有佛出。名普观察智。次有佛出。名广大智吉祥云。次有佛出。名无畏智光明身。次有佛出。名净智焰光云。次有佛出。名功德幢。次有佛出。名智日幢。次有佛出。名莲华开敷身。次有佛出。名福德严净光。次有佛出。名智焰云。次有佛出。名毗卢遮那月。次有佛出。名庄严盖大声王。次有佛出。名大勇猛普智光明。次有佛出。名法界境界智月王。次有佛出。名普现影像开悟众生如虚空心。次有佛出。名语言相寂灭香。次有佛出。名普震随顺寂静声。次有佛出。名坚固智无障碍光网。次有佛出。名甘露山威德王。次有佛出。名法海雷音。次有佛出。名佛虚空光照髻。次有佛出。名月光毫相云。次有佛出。名月面妙圆满。次有佛出。名妙觉智拘苏摩华光。次有佛出。名宝焰山吉祥威德。次有佛出。名广大功德星宿光。次有佛出。名具一切智三昧身。次有佛出。名焰圆满身。次有佛出。名最胜威德宝光明。次有佛出。名普智速疾行。次有佛出。名光焰海门灯。次有佛出。名大法宫殿妙声王。次有佛出。名无比功德名称幢。次有佛出。名修臂。次有佛出。名清净本愿神变化月。次有佛出。名虚空智实义灯。次有佛出。名法上虚空自在王。次有佛出。名毗卢遮那德藏王。次有佛出。名那罗延法聚。次有佛出。名诸乘智积幢。次有佛出。名法海妙莲华。如是等六十百千亿那由他如来。于彼劫中。相续次第。出兴于世。我皆亲近承事供养。其最后佛。名广大欢喜出现威德。最后于此。出兴于世。尔时彼佛。来入王城。我于彼时。为王正妃。同与大王以诸供具。供养彼佛。于其佛所。闻说法门。名一切如来受生出现灯。即时获得差别智眼。名观一切菩萨三昧海微细境界解脱门。<br/>　　善男子。我时于彼。得此解脱。经佛刹极微尘劫。常与菩萨勤加修习。是诸劫中。所有诸佛无量无边。我皆一一亲近供养。受行其法。或有劫中承事一佛。或有劫中承事二佛。或有劫中承事三佛。或百或千。乃至或有于一劫中亲近承事不可说不可说佛。或有劫中值于佛刹极微尘数佛。如是诸佛。我皆亲近承事供养。犹未能知菩萨之身。形量色貌。及身语意。业行果报。三昧解脱。所有境界。善男子。若有众生。得见菩萨。为一切智。修诸行时。或逆或顺。若疑若信。菩萨皆以世出世间种种方便。而摄取之。以为眷属。令于阿耨多罗三藐三菩提得不退转。善男子。我从于彼广大欢喜出现威德如来之所。得此观一切菩萨三昧海微细境界解脱已。于百佛刹极微尘数劫。常与菩萨。而共修习。尔所劫中所有诸佛。出兴于世。我皆亲近承事供养。彼诸如来。各以异门说修多罗。随顺修行。忆持不忘。令此解脱。展转增广。由是能知种种修多罗。获种种功德身。得种种解脱门。见种种三世海。诣种种佛刹海。见种种成正觉。入种种佛众会。发种种菩萨愿。行种种菩萨行。满种种菩萨解脱。亦未能知菩萨所成普贤解脱。何以故。菩萨所得普贤解脱神通境界。如大虚空。如众生名。如三世海。如十方海。如法界海。无量无边无际无畔故。善男子。应知菩萨所得普贤解脱法门。与诸如来境界齐等。善男子。我于尔所佛刹极微尘数劫。观菩萨身所有境界。无有厌足。如多欲人男女集会。更相染爱。于念念中。起于无量妄想思觉。随彼境转无有尽极。我亦如是。于尔所劫。观菩萨身一一毛孔。念念悉见无量无边广大世界。种种生起。种种安立种种庄严。种种形状。种种依住。种种分量种种时劫。种种际畔。种种山海。种种大地。种种云覆。种种名字。种种佛出兴。种种菩提场。现种种大神通。于种种大众会。演种种修多罗。立种种诸乘教。开种种方便门。放种种光明轮。严种种佛世界。设种种灌顶法。又于菩萨一一毛孔。于念念中。常见十方无边佛海。坐种种道场。现种种神变。转种种法轮。说种种修多罗。次第相续。恒不断绝。又于菩萨一一毛孔。念念常见十方一切诸众生海。种种住处。种种形貌。种种威仪。种种作业。种种根器。种种心量。又于菩萨一一毛孔。悉见三世诸菩萨海。无量无边诸行门。无量无边大愿海。无量无边菩萨地。无量无边波罗蜜。无量无边本生事。无量无边严刹行。无量无边大慈门。无量无边大悲云。无量无边精进海。无量无边大喜心。念念摄取无边众生。方便调伏。皆令成熟。善男子。我于尔所佛刹极微尘数劫。念念如是观于菩萨一一毛孔所有境界。已所经处更不重经。已所见处更不重见。已所闻处更不重闻。已所得处更不重得。乃至见于悉达太子处。于内宫婇女围绕我以解脱力。观于菩萨一一毛孔。悉见三世一切法界。无边境界。深入无际。善男子。我唯得此观察菩萨大三昧海微细境界解脱门。如诸菩萨摩诃萨。能悉成就诸方便海。等诸众生。现随类身。普住一切众生之前。随诸众生。种种根性。演说种种诸乘教法。一切毛孔。悉能出生无量色相变化海云。知一切法本来清净。无性为性。知诸众生。同于虚空无相为相。住无分别究竟解脱。现无中边广大境界。知佛神力毕竟如如。能随大愿。普现神变。一念能入广大法界。令一切法自在。随转得一切法普遍智门。悉能游戏诸菩萨地。远离一切烦恼结使。获得清净圆满智通。知诸众生究竟寂灭。普随现身。皆令欢喜。与诸菩萨平等一缘。常共集会。不相舍离。得大神通。究竟不退。自在游行一切世界。随诸众生。现成正觉。普坐一切道场众会。普随诸趣而现受生乘不退轮。行菩萨行。见闻获益。如药树王满众生心。如如意宝。一音普演。咸令欢喜。于大智地。安立诸法。智幻神通。遍周法界。如是菩萨。行智功德。而我云何。能知能说。<br/>　　尔时释女瞿波。告善财言。善男子。此世界中。有大摩尼毗卢遮那宝莲华藏师子之座。佛母摩耶而坐其上。汝诣彼问。菩萨云何修菩萨行。于诸世间。无所染著。菩萨云何得自在力。于诸法中。远离尘垢。菩萨云何得信乐力供事诸佛恒无懈息。菩萨云何得勇进力。成就一切菩萨事业。菩萨云何得净智力。远离一切烦恼障碍。菩萨云何得深解力。有所法门自然开悟。菩萨云何得现前力。成就菩萨观察智慧。菩萨云何得周遍力。普诣一切诸如来所。菩萨云何得弘誓力。普摄一切诸众生界。菩萨云何得不退力。尽未来劫修菩萨行。菩萨云何得观察力。悉见诸法无有挂碍。菩萨云何入缘起智。见一切法。悉无有我。菩萨云何得随顺智。善解一切世出世法。菩萨云何得微细智。善能观察诸法体性。菩萨云何得神通智。能为众生说诸秘密。菩萨云何发起大愿。增长一切众生善根。常无休息。菩萨云何亲近承事诸佛菩萨。及以一切声闻独觉。恒不断绝。尔时释女瞿波。欲重宣说此解脱门义。承佛威力。向善财童子。而说偈言。<br/>　　若有众生见菩萨　　修习种种菩提行<br/>　　起于不善及善心　　悉皆摄取令饶益<br/>　　往昔百刹极微数　　倍是尘数复有劫<br/>　　名为平等净庄严　　刹名最胜须弥光<br/>　　彼劫有佛出兴世　　三十六亿那由他<br/>　　最后出现天人师　　号正法幢为世灯<br/>　　尔时彼佛涅槃后　　有王名智威德山<br/>　　自在统领阎浮提　　力能摧伏诸怨敌<br/>　　时王具有五百子　　端正勇健无能胜<br/>　　才智善巧悉过人　　众生瞻仰无厌足<br/>　　其王及子心清净　　深于佛法生信心<br/>　　受持守护及修行　　勇猛精进恒无退<br/>　　彼时太子名焰光　　具相庄严三十二<br/>　　离垢功德皆圆满　　善能饶益诸群生<br/>　　将其眷属五百亿　　闻法出家行学道<br/>　　皆修梵行共精勤　　勇猛护持于佛法<br/>　　时有王都名智树　　具足千亿城围绕<br/>　　林名寂静大吉祥　　宝树庄严皆胜妙<br/>　　焰光佛子住其中　　为众弘宣佛正法<br/>　　辩才智慧无穷尽　　令其闻者除烦恼<br/>　　菩萨有时因乞食　　执持衣钵入王城<br/>　　威仪寂静步安庠　　谛视正观心不乱<br/>　　时彼城中有长者　　名为善称欢喜幢<br/>　　我为童女在居家　　名净日光端严相<br/>　　我时遥见此佛子　　念慧清净常现前<br/>　　诸根调伏相端严　　所有威仪皆寂静<br/>　　次行乞食至我门　　我见即时生爱染<br/>　　解身璎珞庄严具　　欢喜并珠施钵中<br/>　　我时虽以染爱心　　供养焰光真佛子<br/>　　由是不经三恶趣　　常生天上及人间<br/>　　二百五十大劫中　　所生为女皆尊胜<br/>　　恒见焰光修学处　　具相庄严离垢身<br/>　　过彼二百五十劫　　次生善现母人家<br/>　　身为童女相端严　　名妙吉祥具足艳<br/>　　见彼太子威德主　　而生尊重爱敬心<br/>　　愿得奉事共修行　　幸彼宿因蒙纳受<br/>　　我于彼时随太子　　同诣如来胜日身<br/>　　即发广大菩提心　　供养闻法生欢喜<br/>　　彼劫所有佛兴世　　六十千亿那由他<br/>　　最后佛号解脱光　　次第我皆兴供养<br/>　　于彼最后如来所　　获得觉法清净心<br/>　　观诸法性无有生　　成就宿命除烦恼<br/>　　即得菩萨三昧海　　观察微细解脱门<br/>　　一念能入于十方　　不可思议诸刹海<br/>　　普见一切诸世界　　或有杂秽或清净<br/>　　于杂秽刹无憎恶　　于清净刹不贪著<br/>　　悉见十方诸刹海　　一切世界菩提场<br/>　　如来遍坐放光明　　我于一念皆能了<br/>　　彼佛所有大众海　　我于一念皆能入<br/>　　亦知彼众所修行　　三昧解脱神通力<br/>　　彼众所有广大行　　诸地诸度诸方便<br/>　　及诸誓愿海无涯　　我于念念皆深入<br/>　　我观菩萨相好身　　一一毛孔神通事<br/>　　历劫同修诸妙行　　求其边际不可得<br/>　　一一毛孔所有刹　　不可言说无央数<br/>　　于中地水火风轮　　微细容持不相离<br/>　　彼诸世界所安立　　形量名体皆不同<br/>　　刹中种种众生身　　色相庄严亦无量<br/>　　我又以此解脱力　　尽见十方诸刹海<br/>　　诸佛现化满其中　　调伏一切众生界<br/>　　虽于无量劫修行　　见彼诸佛神通力<br/>　　犹不能知此菩萨　　身心及智所行道<br/>　　尔时善财童子。闻是法已。顶礼瞿波。绕百千匝。殷勤瞻仰。恋慕一心。辞退而去。</p>
<div class="jwbt-box"><div class="jwbt"><a name=j0085-03-19><a href="0085-03.htm#MENU-top">大方广佛华严经普贤菩萨行愿品卷第三十</div></a></a>
<div class="jwbtbm"><a name=j0085-03-20><a href="0085-03.htm#MENU-top">入不思议解脱境界普贤行愿品</div></div></a></a>
<p>　　尔时善财童子。一心欲往亲近佛母摩耶夫人。即时获得微细观察诸佛境界无边正智。作如是念。我当云何方便。得见此善知识。此善知识。远离世间。住无所住。超过六处。离一切著。不染欲泥。住无碍道。知如实行具净法身。以如幻业而现化身。以如幻智观察世间。以如幻愿而现色身。以佛威力加持自身。此善知识。随意生身。此善知识。无生灭身。无来去身。非虚实身。不变坏身。无起尽身。不思议身。所有诸相皆一相身。远离二边住解脱身。无依处身。无穷尽身。如影普现身无分别身。如梦所见离寻伺身。如镜中像不出入身。普于十方而化现身。住于三世无变异身。非身心身。无差别身。此善知识。所行无碍。犹如虚空。超诸世间一切眼境。唯是普贤净目所见。如是之人。我今云何而得亲近承事供养令生欢喜。与其同住。观其状貌。处其众会。听其音声。思其语言。受其教诲。<br/>　　善财童子。作是念时。有主城神。名曰宝眼。无量城神。眷属围绕。于虚空中。而现其身。种种璎珞。以为庄严。各现无量殊异色身。手持无量诸天宝华。以恭敬心。散善财上。作如是言。善男子。汝应善巧守护心城。谓不贪一切生死境界。应庄严心城。谓观察趣求如来十力。应净治心城。谓毕竟远离悭嫉谄诳。应清凉心城。谓思惟一切诸法实性。应增长心城。谓以大精进成辨一切助道之法。应严饰心城。谓建立一切禅定解脱自在宫殿。应照耀心城。谓普入一切如来道场听受般若波罗蜜法。应增益心城。谓普能出生一切如来诸方便海。应坚固心城。谓恒勤修习增长普贤清净行愿。应防护心城。谓常能御捍烦恼恶友一切魔军。应廓彻心城。谓开引诸佛普智光明。应善补心城。谓受持诸佛甘露法雨。应扶助心城。谓深信一切佛功德海。应广大心城。谓大慈遍及一切世间。应普覆心城。谓集众善法以覆其上。应宽博心城。谓大悲哀愍一切众生。应开辟心城。谓悉舍所有随应给施一切众生。应密护心城。谓防诸生死恶欲境界不令得入。应严肃心城。谓断除一切诸不善法流转根本。应决定心城。谓集一切智助道之法恒无退转。应安立心城。谓正念三世一切如来圆满境界。应莹彻心城。谓明解一切如来法轮修多罗中所有法门。应部分心城。谓普能晓示一切众生皆令得见萨婆若道。应住持心城。谓普摄一切三世如来诸大愿海。应令心城富实。谓积集一切周遍法界大福智聚。应令心城明了。谓普知众生诸根乐欲烦恼等法。应令心城自在。谓普摄一切十方法界。应令心城清净。谓正念一切诸佛如来。应知心城自性。谓知一切法皆无有性。应知心城如幻。谓以一切智了诸法性。善男子。菩萨摩诃萨。若能如是净修心城。则能积集一切善根。随所修行。皆能证入。何以故。蠲除一切诸障难故。所谓见佛障。闻法障。亲近供养诸如来障。方便摄取诸众生障。严净种种佛国土障。善男子。菩萨摩诃萨。以离如是诸障难故。若发希求善知识心。不用功力。则便得见。乃至究竟。成一切智。<br/>　　尔时有身众神。名莲华吉祥。及妙华光明。无量百千诸身众神。前后围绕。从道场出。住虚空中。于善财前。以妙音声。种种称叹摩耶夫人。时诸神众。各从耳珰。放无量色清净众宝焰网光明。放无量色众宝香焰云网光明。放无量色离垢清净焰网光明。放无量色普能显示众生心性清净光明。放无量色速疾增长爱乐光明。放无量色能除热恼清凉光明。放无量色能普显示清净光明。放无量色勇猛出现无著境界宝焰光明。放如是等种种众色大光明网。普照无边广大佛刹。能令善财。普见十方一切国土所有诸佛。其诸光明右绕世间经一匝已然后还来。入善财顶。乃至遍入身诸毛孔。善财童子。以得如是光明照故。即时获得十种法眼。所谓得净光明眼。永离一切愚痴暗故。得无翳眼。能了一切众生性故。得离垢眼。能观一切法性门故。得净慧眼。能观一切佛刹性故。得毗卢遮那眼。能见如来净法身故。得普光明眼。见佛平等不可思议妙色身故。得无碍光明眼。观察一切无边刹海成坏相故。得普照明眼。见一切佛起大方便转正法轮出生种种修多罗故。得普境界眼。见无量佛神通威德调伏一切诸众生故。得普见眼。观察一切种种刹中一切如来出兴世故。<br/>　　时有守护菩萨法堂罗刹鬼王。名曰妙眼。与其眷属万罗刹俱。于虚空中。以天拘苏摩可爱妙华。及众妙香。散善财上。作如是言。善男子。菩萨具足成就十法。则得亲近诸善知识。何等为十。所谓离诸谄幻。其心质直。恒清净故。离诸分别。大悲平等。普摄众生故。觉法自性。知众生性。无真实故。知无去来。趣一切智。心不退故。具信解力。普入一切佛道场故。得净慧眼。了一切法性无生故。住平等慈。普令众生。得胜义故。开智光明。能廓自心诸妄境故。作清凉。云洒甘露雨。涤烦恼故。作广大眼。彻鉴诸法。心常随顺善知识故。若诸菩萨。具足圆满此十种法。则得亲近诸善知识。<br/>　　复次善男子。菩萨成就十种三昧。微细观察。则常现见诸善知识。何等为十。所谓法空无尽清净轮三昧。现见十方一切诸佛刹海三昧。于诸境界不舍离无缺减三昧。普见一切如来出现三昧。普集一切福智海藏三昧。心恒不舍诸善知识三昧。常念一切如来功德从善知识出现三昧。念常不舍诸善知识三昧。念常亲近平等供养诸善知识三昧。于善知识。方便行中。身无疲倦。心无厌足。离诸过失三昧。善男子。菩萨成就此十三昧。常得亲近诸善知识。又得善知识常转一切如来法轮三昧。得此三昧已。悉知诸佛体性平等遍一切处。常得值遇诸善知识。<br/>　　说是语时。善财童子。仰视空中。而报之言。善哉善哉。汝为哀愍摄受我故。显示种种巧方便门。令我得见真善知识。唯愿为我分别演说。我当云何。而得往诣善知识所。于何方处城邑聚落。求善知识。作何方便而得亲近诸善知识。罗刹答言。善男子。汝应谦下普礼十方尽虚空际一切境界求善知识。勇猛自在遍游十方。求善知识。起速疾心起随顺心。求善知识。观察身心如影如梦。求善知识。<br/>　　尔时善财。受罗刹教。随顺修行。即时睹见大宝莲华。从地涌出。金刚为茎。摩尼为叶。毗卢遮那宝王以为其台。现众生海摩尼宝王以为其藏。众色宝香以为其须。无数宝网弥覆其上。于其台上。有一楼阁。名普纳十方法界藏。种种奇妙以为严饰。金刚为地。千柱行列。一切皆以摩尼宝成。阎浮檀金以为其壁。众宝璎珞四面垂下。种种宝色大摩尼幢。分布行列。普遍庄严。无数妙宝。阶陛栏楯。周匝庄严。其楼阁中。有如意宝王莲华之座。种种众宝以为庄校。妙宝栏楯周匝围绕。星宿幢摩尼王间列庄严。众色宝衣内外敷设。宝帐宝网垂众宝铃。以覆其上。众宝缯幡处处垂下。微风吹动。光流响发。宝华幢中雨众妙华。宝铃铎中出美音声。宝户牖间垂诸璎珞。摩尼身中流出香水。毗卢遮那宝象口中。出莲华网。众色金刚宝师子口。吐妙香云。梵天形像众妙宝轮。出随乐音。演大慈教。金刚宝铃。出诸菩萨大愿之音。宝月幢中。出佛化形。相续不断。净藏宝王。现三世佛受生次第。日藏摩尼。放大光明。遍照十方一切佛刹。普光照耀。摩尼宝王。放一切佛圆满光明。毗卢遮那摩尼宝王。兴供养云。供养一切诸佛如来。如意珠王。念念示现普贤神变。充满法界。须弥宝王。出天宫殿。普现一切帝释天众变化身云。天诸采女种种妙音。歌赞如来不可思议微妙功德。<br/>　　尔时善财。见如是座。复有无量不思议数宝庄严座。周匝围绕。摩耶夫人。在彼座上。遍于一切诸众生前。现净色身。所谓超三界色身。已出一切诸有趣故。随心乐色身。于诸世间无所著故。普周遍色身。等于一切众生数故。广大力色身。令诸众生具福德故。无等比色身。令诸众生灭倒见故。无量种色身。随众生心。悉示现故。无边相色身。普现调伏众生相故。普对现色身。以大自在而示现故。化一切色身。随其所应而现前故。恒示现色身。尽众生界而无尽故。住安乐色身。亲近见闻得安乐故。无断尽色身。究竟普见如虚空故。大威德色身。灭除众生虚妄法故。无去色身。于一切趣无所灭故。无来色身。于诸世间无所出故。不生色身。无生起故。不灭色身。常寂灭故。非实色身。得如实故。非虚色身随世现故。不动色身。生灭永离故。不坏色身。法性无坏故。无相色身。言语道断故。一相色身。无相为相故。如像色身。随心应现故。如幻色身。幻智所成故。如焰色身。唯想所持故。如影色身。随愿现生故。如梦色身。随心而现故。法界色身。性净如空故。大悲色身。常护众生故。无碍色身。遍周法界故。无边色身。普净众生故。无量色身。超过言说故。无住色身。调伏众生故。无依色身。愿度世间故。无处色身。恒化众生故。无生色身。幻愿所成故。无胜色身。超诸世间故。如实色身。定心所现故。不生色身。随众生业而出现故。如意珠色身。普满一切众生愿故。无分别色身。但随众生心愿超故。离分别色身。一切众生不能知故。离虚妄色身。永离众生虚假法故。恒无尽色身。尽诸众生生死际故。清净色身。同于如来。无分别故。善财童子。见于摩耶夫人。如是所现一切色身。究竟非色。所有色相如影像故。究竟非受。世间诸受咸转灭故。究竟非想。但随众生想所现故究竟非行。依如幻业而成就故。究竟非识。菩萨愿智空无性故。一切世间语言断故。灭除生死诸热恼故。安住最胜寂灭身故。<br/>　　尔时善财童子。复见摩耶夫人。随诸众生心之所乐。自在普现。如诸世间。或超世间种种女身。所谓或现魔女身。或现他化天女身。或现化乐天女身。或现兜率天女身。或现夜摩天女身。或现忉利天女身。或现四王天女身。或现诸龙夜叉乾闼婆阿修罗迦楼罗紧那罗摩睺罗伽人非人女身。于一切处。现如是等相似女身。及超过身。饶益众生。集一切智。行于平等檀波罗蜜。大悲普覆一切世间。出生如来无量功德。修习增长一切智智。观察思惟诸法实性。获深慧海。精勤速疾曾无懈息。恒转清净不退法轮。微细了知一切法性。住于平等三昧境界。得如来定。圆满光明销竭众生烦恼巨海。善能了知一切佛法。恒以智慧。观法实相。见诸如来。心无厌足。知三世佛出兴次第。见佛三昧常现在前。普集无量诸清净道。行于诸佛虚空境界。随其心乐。普摄众生。种种方便教化成熟。入佛无量清净法身。成就大愿。净诸佛刹。究竟调伏一切众生。心恒普入诸佛境界。出生一切菩萨神通。已得法身。清净无染。而恒示现无量色身。游戏如来诸自在力。摧伏魔怨力。成就善根力。出生正法力。具足诸佛力。得诸菩萨自在之力。速疾增长一切智力。得佛智光。普照一切。悉知无量众生心海。根性欲解。种种差别。其身充满十方刹海。亦知诸刹成坏之相。以广大眼。见十方海。以周遍智。知三世海。身普承事一切佛海。心恒纳受一切法海。修习圆满一切如来种种功德。随顺出生一切菩萨智慧助道。常乐观察一切菩萨。从初发心。所有修行波罗蜜行。出生一切诸菩萨地。积集一切菩萨福聚。勇猛精进。心无所畏。普遍成就一切菩萨菩提之道。恒勤守护一切众生。常乐称扬诸佛功德。光明普照一切世间。愿为一切菩萨之母。<br/>　　尔时善财童子。见摩耶夫人。遍一切处。现如是等阎浮提极微尘数诸方便门。既见是已。如摩耶夫人所现身数。善财亦现作尔许身。于一切处摩耶之前。恭敬礼拜。即时证得无量无数诸三昧门。分别观察。修行证入。从三昧起。右绕摩耶并其眷属。合掌而立。白言。大圣文殊师利菩萨。教我发阿耨多罗三藐三菩提心。令我勤求诸善知识。我承其教。普于一一善知识所。皆往亲近。承事供养。无空过者。如是展转。渐来至此。唯愿大圣。为我宣说。菩萨云何。学菩萨行而得成就一切智智。<br/>　　摩耶夫人。告善财言。善男子。我已成就菩萨大愿智幻庄严解脱门。是故常为诸菩萨母。善男子。如我于此阎浮提中。迦毗罗城净饭王家。右胁而生悉达太子。现不思议广大庄严。菩萨受生自在神变。如是乃至。尽此世界海。所有一切毗卢遮那如来住最后身。示现诞生自在神变。我皆一一而为其母。彼诸菩萨皆入我身。右胁而生。成一切智。又善男子。我于净饭王宫。菩萨将欲下生之时。见菩萨身。一一毛孔。咸放光明。名一切如来受生功德轮其诸毛孔。一一皆现不可说不可说佛刹极微尘数菩萨受生神变功德庄严。彼诸光明。皆悉普照一切世界。照世界已。来入我顶。乃至一切身诸毛孔。善男子。又彼光中。普现一切菩萨名号受生神变广大庄严宫殿眷属五欲自娱。又见菩萨舍位出家。往诣道场。摧魔军已。成正等觉。坐师子座。种种菩萨前后围绕。种种世主亲近供养。为诸天众转正法轮。又见如来往昔修行菩萨道时。于诸佛所。尊重供养。发菩提心。净佛国土。念念示现无量化身。充遍十方一切世界。变化种种受生庄严。成无上觉。转妙法轮。乃至最后。现般涅槃广大神变。如是等事。靡不皆见。又善男子。彼妙光明入我身时。我身形量虽不逾本。然其实已超诸世间。所以者何。我身尔时量同虚空。于胎藏中。悉能容受十方菩萨宫殿庄严自在受生大神变故。善男子。尔时菩萨。从兜率天。将降神时。有十佛刹极微尘数诸菩萨众。皆与菩萨。同愿。同行。同善根。同庄严。同解脱。同智慧。同住地。同神通。同出现。同威力。同法身清净。同色身威德。乃至普贤功德行愿。悉皆同等。如是菩萨。前后围绕。又有八万诸大龙王。娑竭罗龙王而为上首。及诸世主。各乘种种摩尼楼阁。俱来亲近承事供养菩萨。尔时以神通力。与诸菩萨。普现一切兜率天宫。一一宫中。悉现十方一切世界阎浮提内受生影像不可思议种种神变。教化调伏无量众生。令其觉悟。不生放逸。离诸懈怠。无所执著。又以神力。放大光明。普照世间。破诸黑闇。灭诸苦恼。脱诸欲境。令诸众生。皆识宿世所有业行。永出恶道。又为救护一切众生。普现其前。作诸神变。现如是等诸奇特事。与眷属俱。从天宫下。来入我身。彼诸菩萨。于我腹中。现大神通。游行自在。或以三千大千世界。而为一步。乃至或以不可说不可说佛刹极微尘数世界。而为一步。又念念中十方不可说不可说佛刹极微尘数世界。诸如来所。菩萨众会。及四天王。三十三天须夜摩天。兜率陀天。化乐天。他化自在天。乃至色界诸梵天王俱来。欲见菩萨处胎广大神变。恭敬供养。听受正法。皆入我身。虽我腹中悉能容受如是众会。而身不广大。亦不迫窄。其诸菩萨。各见自处众会道场清净严饰。善男子。如此四天下阎浮提中。菩萨受生。我为其母。三千大千世界百亿四天下阎浮提中。悉亦如是。然我此身。本来无二。亦复非一。非一处住。非多处住。何以故。以修菩萨大愿智幻庄严解脱门故。善男子。如今世尊毗卢遮那我为其母。往昔所有无量诸佛。悉亦如是而为其母。善男子。我昔曾作莲华池神。时有菩萨。于莲华藏忽然化生。我即捧持。瞻侍养育。一切世间。皆共号我为菩萨母。又我昔为菩提场神。时有菩萨。于我怀中忽然化生。世亦号我为菩萨母。善男子。如是所有无量菩萨。住最后身。于此世界。种种方便。示现受生广大神变。我皆为母。善男子。如此世界贤劫之中。最初出现拘留孙如来。拘那含牟尼如来。迦叶如来。及今世尊释迦牟尼如来。现受生时。我为其母。<br/>　　善男子。如此贤劫未来世中。弥勒菩萨从兜率天将降神时。放大光明。普照法界。示现一切诸菩萨众住最后身受生自在广大神变。及于人间生大族家。调伏众生。我于彼时。亦为其母。如是次第。有师子如来。大法光幢如来。妙眼如来。清净拘苏摩华如来。妙华吉祥如来。提舍如来。弗沙如来。妙意如来。金刚如来。离垢如来。大月光如来。持炬如来。名称如来。金刚楯如来。清净义如来。见一义如来。绀身如来。超彼岸如来。宝焰光如来。宝焰山如来。持大炬如来。胜莲华如来。出生莲华如来。名称声如来。无量功德财如来。最胜灯吉祥如来。庄严身如来。妙称量如来。慈吉祥如来。妙威仪如来。变化如来。无住如来。胜威光如来。无边声如来。胜怨敌如来。除疑惑如来。清净如来。广博光如来。出现清净名称如来。云吉祥如来。种种色庄严顶髻如来。大树王如来。一切宝如来。种种色如来。宝耳珰如来。坚牢智如来。大海慧如来。净妙宝如来。莲华冠如来。胜士如来。愿乐圆满如来。莲华鬘如来。大自在如来。吉祥主如来。最超胜如来。白栴檀云如来。绀青广博眼如来。微妙智如来。殊胜慧如来。观察慧如来。炽盛王如来。坚固慧如来。庄严王如来。具足吉祥如来。喜师子王如来。自在天如来。自在师子王如来。最胜顶吉祥如来。金刚智吉祥如来。山光明如来。妙德藏如来。妙宝网如来。庄严身如来。住妙慧如来。智自在如来。大自在天王如来。无得相吉祥如来。清净喜如来。善施慧如来。妙焰慧如来。水天吉祥如来。清净智如来。得上味如来。乘高峰如来。自在功德如来。护世怨如来。兴世语言如来。功德自在如来。威德幢如来。毗卢遮那妙幢如来。观身性如来。离有香如来。修习香如来。种种分别妙身如来。妙广博身如来。一切香焰王如来。种种色金刚摩尼严如来。微笑眼如来。离尘染如来。增长身如来。善变化聚集人天如来。广大天如来。财天如来。无上天如来。顺寂灭如来。开敷觉悟智如来。洗涤惑垢如来。大焰光王如来。寂诸有如来。毗舍佉天如来。金刚山如来。智焰光如来。大焰光身如来。作安乐如来。寂静师子如来。圆满清净如来清净妙贤如来。名称吉祥如来。勇猛精进如来。第一义行如来。寂静光如来。最胜增上如来。甚深声如来。一切大地主如来。绀青光如来。庄严王如来。妙音声吉祥如来。殊胜如来。尊胜吉祥如来。最胜自在如来。无上医王如来。功德月如来。微笑光如来。无碍光如来。功德聚如来。月高现如来。日天如来。无畏称如来。出诸有如来。勇猛名称如来。焰光面如来。娑罗王如来。名称聚如来。最胜如来。药王如来。宝胜如来。金刚慧如来。白净吉祥如来。寂静住处如来。摩尼王如来。无能胜如来。无能映蔽如来。众会王如来。大名称如来。速疾受持如来。无量光如来。大愿光如来。不空自在王如来。法自在王如来。高胜焰光如来。不退转地如来。清净天如来。妙善天如来。坚固行毁誉不动如来。一切善友如来。解脱音如来。游戏王如来。灭邪曲如来。瞻卜净光如来。最胜德如来。极胜月如来。执明炬如来。殊妙身如来。不可说如来。最清净如来。友安众生如来。无量光明如来。无畏音声如来。水天功德如来。不动慧光如来。拘苏摩华胜如来。宝月焰光如来。不退转慧如来。离爱染如来。无著慧如来。集功德蕴如来。灭恶趣如来。不怯怖如来。普散华如来。师子吼如来。得第一义如来。得种种义如来。见无障碍如来。摧伏他众如来。疾风行如来。不动性如来。离分别海如来。无能胜如来。端严海如来。须弥山如来。香风智如来。无边座如来。斗战胜如来。无能行如来。清净住如来。最上施如来。随顺慈悲生如来。常月如来。饶益王如来。不动蕴如来。极妙慧如来。随顺摄智如来。极高受如来。焰光身如来。无比名如来。饶益慧如来。持寿如来。灭我慢如来。种种色相如来。具足名称如来。大威德力如来。无灭如来。不动天如来。不思议吉祥如来。解脱月如来。最上王如来。满月蕴如来。梵供养如来。不动眼如来。希有身如来。无相慧如来。爱境界如来。极超过如来。高上事业如来。宝法慧如来。顺先古如来。无上吉祥如来。无胜梵天如来。不思议功德光如来。无上法境界如来。无边际贤如来。普顺自在如来。极尊胜天如来。如是乃至楼至如来。功德圆满住最后身。在贤劫中。于此三千大千世界当成佛者。我悉为母。如于此三千大千世界。如是于此华藏庄严世界海。一切世界种中所有世界。一一四天下阎浮提内。乃至十方一切世界海。其中所有。一切世界。尽未来际一切劫中。诸有修行普贤行愿。为欲调伏诸众生故。以自在力现受生时。我自见身悉为其母。<br/>　　尔时善财童子。白摩耶夫人言。大圣。得此菩萨大愿智幻庄严解脱。经几时耶。答言。善男子。乃往古世过不思议非最后身菩萨神通道眼所知劫数。尔时有劫。名为净光。世界名须弥德。虽有诸山五趣杂居。然其国土。无诸秽恶。众宝所成。清净圆满。庄严可爱。彼世界中。有千亿四天下。有一四天下。名香风威德师子幢。于中有八十亿王城。中有一城。名最胜具足幢。有转轮王。名勇猛精进大威德。彼王城北。有一道场。名种种妙色光。其道场神。名吉祥眼。时有菩萨。名无垢幢。坐于道场。将成正觉。有一恶魔。名金色光。与其眷属无量魔军。种种形状至菩萨所。欲为坏乱。彼转轮王。已得菩萨神通自在。以大神变。为欲摧碎彼魔军故。化大兵众。其数倍多。围绕道场。诸魔惶怖。悉自奔散。故彼菩萨得成阿耨多罗三藐三菩提。时道场神。见是事已。欢喜无量。便于彼王。时生子想。顶礼佛足。作是愿言。此大威德转轮圣王。在在生处。常为我子。乃至成佛。愿我常得与其为母。作是愿已。于此道场。复曾值遇十那由他佛。承事供养。令生欢喜。善男子。于意云何。彼道场神。岂异人乎。我身是也。转轮王者。今世尊毗卢遮那如来应正等觉是。我从于彼发愿已来。此佛世尊。于十方刹一切诸趣。处处受生。勇猛精进。种诸善根。供养如来。修菩萨行。教化成熟一切众生。乃至示现住最后身。念念普于十方世界。示现菩萨受生神变。常为我子。我常为母。善男子。过去现在十方无量一切世界诸佛如来。将成佛时。皆于脐中出现种种广大光明。来照我身。及我眷属所居宫殿。彼最后身。我悉为母。善男子。我唯知此菩萨大愿智幻庄严解脱门。如诸菩萨摩诃萨。具大悲藏。以一切智。教化调伏一切众生。常无厌倦。住安忍行。恒知止足。服甘露味。心无有尽。一切众魔。及诸恶人。不能扰乱。心无动摇。心无轻躁。心无高下。心无谄幻。无稠林行。念念得入百千三昧。念念得见百千诸佛。念念得知百千佛力。念念能动百千世界。念念游履百千佛刹。念念光照百千世界。念念成熟百千众生。念念自在住百千劫。念念深入过去未来各百千劫。念念深解百千法门。念念示现百千佛身。念念示现百千菩萨。以为眷属。以自在力。念念普于一一毛孔。示现无量诸佛神变。于三宝所。究竟成就深信不坏。善巧了知种种诸行生灭分位。善巧了知种种诸法本性无生。善巧了知种种世间转变成坏。善巧了知种种诸业受生差别。善巧了知种种生死涅槃边际。善巧了知种种佛刹染净不同。善巧了知过去未来一切菩萨种种修习。善巧了知一切诸法无相无尽。而我云何能知能说彼诸菩萨行智功德。善男子。此三十三天有王。名具足正念。其王有女。名天主光。汝诣彼问。菩萨云何学菩萨行。修菩萨道。时善财童子。敬受其教。头面礼足。绕无数匝。殷勤恋慕。一心瞻仰。辞退而去。</p>
  <div class="jw-bottom">
       <li><a href="0085-02.htm">上一部：乾隆大藏经·大乘华严部·大方广佛华严经普贤菩萨行愿品（第十一卷～第二十卷）</a>
      <li><a href="0085-04.htm">下一部：乾隆大藏经·大乘华严部·大方广佛华严经普贤菩萨行愿品（第三十一卷～第四十卷）</a></li></div></div>
     <div class="bottom-bt">乾隆大藏经·大乘华严部·大方广佛华严经普贤菩萨行愿品</div></span></body></html>