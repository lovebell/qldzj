<!DOCTYPE HTML PUBLIC"-//W3C//DTD HTML 4.0 Transitional//EN">
<html><head><title>第0083-02部～大方广佛华严经六十卷（第十一卷～第二十卷）</title>
<meta http-equiv="Content-Type" content="text/html; charset=utf-8" />
<meta content="Microsoft FrontPage 4.0" name="GENERATOR">
<meta name="ProgId" content="FrontPage.Editor.Document">
<meta name="viewport" content="width=device-width, initial-scale=1" />
<link href="../class/jw.css" rel="stylesheet" type="text/css">
<SCRIPT type=text/javaScript>
function doZoom(size){
document.getElementById('zoom').style.fontSize=size+'px'}
</SCRIPT>
</head>
<body>
<span id="zoom">

<a name="MENU-top"></a>

<div class="top-bt">
<div class="top-left">大乘华严部·第0083部</div>
<div class="top-center">大方广佛华严经六十卷（第十一卷～第二十卷）</div>
<div class="top-right">东晋天竺三藏佛驮跋陀罗等译</div></div>
<div class=top-bm>
<div class=bm-bt><div class=bm-jbt>· 经名 · 卷数 · 跋序</li></div><div class=bm-jbt-left><div class=bm-jbtbm>· 品名 · 品数 · 译作者</li></div>
<div class=bm-zt>字体：<A href="javascript:doZoom(18)">大</A> <A href="javascript:doZoom(16)">中</A> <A href="javascript:doZoom(15)">小</A></div></div></div>
<div class=bm-bt><div class=bm-jbt><a href="0083-02.htm#j0083-02-1">大方广佛华严经卷第十一</a></div><div class=bm-jbt-left>
<div class=bm-jbtbm><a href="0083-02.htm#j0083-02-2">佛升夜摩天宫自在品第十五</a></div>
<div class=bm-jbtbm><a href="0083-02.htm#j0083-02-3">夜摩天宫菩萨说偈品第十六</a></div>
<div class=bm-jbtbm><a href="0083-02.htm#j0083-02-4">功德华聚菩萨十行品第十七之一</a></div>
</div></div><div class=bm-bt><div class=bm-jbt><a href="0083-02.htm#j0083-02-5">大方广佛华严经卷第十二</a></div><div class=bm-jbt-left>
<div class=bm-jbtbm><a href="0083-02.htm#j0083-02-6">功德华聚菩萨十行品第十七之二</a></div>
</div></div><div class=bm-bt><div class=bm-jbt><a href="0083-02.htm#j0083-02-7">大方广佛华严经卷第十三</a></div><div class=bm-jbt-left>
<div class=bm-jbtbm><a href="0083-02.htm#j0083-02-8">菩萨十无尽藏品第十八</a></div>
<div class=bm-jbtbm><a href="0083-02.htm#j0083-02-9">如来升兜率天宫一切宝殿品第十九之一</a></div>
</div></div><div class=bm-bt><div class=bm-jbt><a href="0083-02.htm#j0083-02-10">大方广佛华严经卷第十四</a></div><div class=bm-jbt-left>
<div class=bm-jbtbm><a href="0083-02.htm#j0083-02-11">如来升兜率天宫一切宝殿品第十九之二</a></div>
<div class=bm-jbtbm><a href="0083-02.htm#j0083-02-12">兜率天宫菩萨云集赞佛品第二十</a></div>
</div></div><div class=bm-bt><div class=bm-jbt><a href="0083-02.htm#j0083-02-13">大方广佛华严经卷第十五</a></div><div class=bm-jbt-left>
<div class=bm-jbtbm><a href="0083-02.htm#j0083-02-14">金刚幢菩萨十回向品第二十一之一</a></div>
</div></div><div class=bm-bt><div class=bm-jbt><a href="0083-02.htm#j0083-02-15">大方广佛华严经卷第十六</a></div><div class=bm-jbt-left>
<div class=bm-jbtbm><a href="0083-02.htm#j0083-02-16">金刚幢菩萨十回向品第二十一之二</a></div>
</div></div><div class=bm-bt><div class=bm-jbt><a href="0083-02.htm#j0083-02-17">大方广佛华严经卷第十七</a></div><div class=bm-jbt-left>
<div class=bm-jbtbm><a href="0083-02.htm#j0083-02-18">金刚幢菩萨十回向品第二十一之三</a></div>
</div></div><div class=bm-bt><div class=bm-jbt><a href="0083-02.htm#j0083-02-19">大方广佛华严经卷第十八</a></div><div class=bm-jbt-left>
<div class=bm-jbtbm><a href="0083-02.htm#j0083-02-20">金刚幢菩萨十回向品第二十一之四</a></div>
</div></div><div class=bm-bt><div class=bm-jbt><a href="0083-02.htm#j0083-02-21">大方广佛华严经卷第十九</a></div><div class=bm-jbt-left>
<div class=bm-jbtbm><a href="0083-02.htm#j0083-02-22">金刚幢菩萨十回向品第二十一之五</a></div>
</div></div><div class=bm-bt><div class=bm-jbt><a href="0083-02.htm#j0083-02-23">大方广佛华严经卷第二十</a></div><div class=bm-jbt-left>
<div class=bm-jbtbm><a href="0083-02.htm#j0083-02-24">金刚幢菩萨十回向品第二十一之六</a></div></div></div></div>
<div class="jwzw">
<div class="jwbt-box"><div class="jwbt"><a name=j0083-02-1><a href="0083-02.htm#MENU-top">大方广佛华严经卷第十一</div></a></a>
<div class="jwbtbm"><a name=j0083-02-2><a href="0083-02.htm#MENU-top">佛升夜摩天宫自在品第十五</div></div></a></a>
<p>　　尔时如来威神力故。十方一切诸佛世界。诸四天下一一阎浮提。皆有如来坐菩提树下。无不显现。彼诸菩萨。各承佛神力说种种法。皆悉自谓在于佛所。尔时世尊。威神力故。不离道树及帝释宫。向夜摩天宝庄严殿。时彼天王遥见佛来。即于殿上敷莲华藏宝师子座。十万种宝以为庄严。十万宝帐弥覆其上。十万宝网以为交络。次上十万众妙宝盖。又复十万天诸华盖。天缯杂宝以为垂带。十万璎珞而庄严之。十万宝衣。以敷其上。十万天子在前立侍。十万梵天而围绕之。十万菩萨在前赞叹。十万光明以为照曜。十万妓乐自然演出。十万正法娱乐音声。十万善根妙相显现。十万如来威神护持。十万功德藏而长养之。十万三昧而严净之。十万愿藏以为清净。十万奇特未曾有法胜相显出。十万妙法而现在前。十万自在处处普现。十万功德妙相等起。十万音声演出诸法。时彼天王。庄严宝莲华藏师子座已。合掌恭敬白佛言。善来世尊。唯愿哀愍处此宫殿。时佛受请即升宝殿。一切十方夜摩天宫亦复如是。尔时天王。无量音乐寂然无声。即自忆念过去佛所所种善根。以偈颂曰。 <br> 　　名称如来闻十方　　诸吉祥中最无上 <br> 　　来入摩尼庄严殿　　是故此处最吉祥 <br> 　　宝王如来世间灯　　诸吉祥中最无上 <br> 　　来入甘露上味殿　　是故此处最吉祥 <br> 　　喜王如来慧无量　　诸吉祥中最无上 <br> 　　来入杂宝庄严殿　　是故此处最吉祥 <br> 　　慧眼如来世间灯　　诸吉祥中最无上 <br> 　　来入殊特最胜殿　　是故此处最吉祥 <br> 　　饶益如来义无量　　诸吉祥中最无上 <br> 　　来入清净宝山殿　　是故此处最吉祥 <br> 　　无师如来世间尊　　诸吉祥中最无上 <br> 　　来入微妙宝香殿　　是故此处最吉祥 <br> 　　天人中尊世间灯　　诸吉祥中最无上 <br> 　　来入轻微妙香殿　　是故此处最吉祥 <br> 　　无去如来论师子　　诸吉祥中最无上 <br> 　　来入明净普眼殿　　是故此处最吉祥 <br> 　　分别如来功德持　　诸吉祥中最无上 <br> 　　来入娱乐庄严殿　　是故此处最吉祥 <br> 　　苦行如来利世间　　诸吉祥中最无上 <br> 　　来入等色普照殿　　是故此处最吉祥 <br> 　　如此间夜摩天王佛神力故忆念过去诸等正觉以偈赞叹。如是十方一切世界。夜摩天王。各自忆念过去佛所所种善根。以偈赞叹亦复如是。尔时世尊升其宝殿宝莲华藏师子座上。结加趺坐。尔时宝殿忽然广博。犹如夜摩天处。十方世界亦复如是。 </p>
<div class="jwbt-box"><div class="jwbtbm"><a name=j0083-02-3><a href="0083-02.htm#MENU-top">夜摩天宫菩萨说偈品第十六</div></div></a></a>
<p> 　　尔时十方各过十万佛刹尘数世界。有世界名无量慧。次名忆慧。次名地慧。次名胜慧。次名灯慧。次名金刚慧。次名安乐慧。次名日慧。次名清净慧。次名梵慧。其佛号常住眼。次号无量眼。次号真实眼。次号不动眼。次号天眼。次号清净眼。次号安谛眼。次号明相眼。次号无上眼。次号净光泽眼。其菩萨名功德林。次名慧林。次名胜林。次名无畏林。次名惭愧林。次名精进林。次名力成就林。次名坚固林。次名如来林。次名智林。此诸菩萨。各于其国佛所净修梵行。尔时佛神力故。彼诸菩萨。各与一佛世界尘数菩萨。来诣佛所恭敬礼拜。佛神力故随所来方。化作宝藏师子之座。结加趺坐。充满十方。如此世界夜摩天上菩萨云集。十方世界亦复如是。尔时世尊从两足指。放百千亿妙色光明。普照十方一切世界。诸四天下菩提树下。夜摩天宫莲华藏宝师子座。如来神力及诸大会。皆悉显现。尔时功德林菩萨。承佛神力普观十方。以偈颂曰。 <br> 　　普放净光明　　遍照十方界 <br> 　　一切悉睹佛　　通达无障碍 <br> 　　佛处夜摩宫　　莲华宝座上 <br> 　　一切诸世间　　奇特未曾有 <br> 　　须夜摩天王 　 赞叹十如来<br> 　　众生皆悉闻  　一切处咸尔<br> 　　世尊大众会　　一切无不见 <br> 　　普于十方界　　演说无上法 <br> 　　所从诸世界 　 亦悉同名字<br> 　　如我菩萨众    各从十方界<br> 　　来诣于此处 　 彼诸上人等<br> 　　各于其佛所  　清净修梵行 <br> 　　彼诸如来等　　亦各同名号 <br> 　　见佛清净刹　　自在神通力 <br> 　　一切见如来　　人中或道场 <br> 　　又复见世尊　　处此夜摩宫 <br> 　　一切诸世界　　莫能思议佛 <br> 　　随彼众生愿　　一切皆悉见 <br> 　　众生见如来　　无量自在力 <br> 　　离世大仙人　　功德藏无量 <br> 　　游行十方界　　一切无障碍 <br> 　　一身为无量　　无量身为一 <br> 　　功德甚深妙　　一切莫能测 <br> 　　无著无所依　　清净如虚空 <br> 　　尔时慧林菩萨。承佛神力普观十方。以偈颂曰。 <br> 　　不可思议劫　　天人师难值 <br> 　　离垢诸大人　　此会亦难遇 <br> 　　悉皆一切智　　慧光靡不照 <br> 　　演说深妙法　　饶益于众生 <br> 　　一切诸世间　　常为痴冥蔽 <br> 　　如来世灯明　　皆悉能除灭 <br> 　　施戒忍精进　　禅定三昧藏 <br> 　　修习深妙智　　普照于一切 <br> 　　如来无与等　　何况有胜者 <br> 　　颠倒取诸法　　是故不见佛 <br> 　　自在神通力　　无量难思议 <br> 　　无来亦无去　　说法度众生 <br> 　　若有得闻见　　清净天人师 <br> 　　永出诸恶道　　远离一切苦 <br> 　　无量无数劫　　修习求菩提 <br> 　　逮成等正觉　　广度诸群生 <br> 　　不可思议劫　　供养无量佛 <br> 　　若能解是义　　功德胜于彼 <br> 　　虽施无量刹　　满中诸珍宝 <br> 　　不能解此义　　终不成正觉 <br> 　　尔时胜林菩萨。承佛神力普观十方。以偈颂曰。 <br> 　　犹如春后月　　虚空无云翳 <br> 　　日曜清净光　　一切无不照 <br> 　　光明无限量　　世间无能数 <br> 　　有眼尚不知　　何况盲冥者 <br> 　　如来亦如是　　功德光无量 <br> 　　无量无数劫　　莫能分别知 <br> 　　光明无来处　　去亦无所至 <br> 　　不生亦不灭　　空寂无所有 <br> 　　未来一切法　　悉无有来者 <br> 　　无生无现在　　是故无过去 <br> 　　一切法无生　　亦复无有灭 <br> 　　若能如是解　　斯人睹如来 <br> 　　诸法无生故　　当知无所有 <br> 　　如是分别知　　此人达深义 <br> 　　诸法无自性　　一切无能知 <br> 　　若能如是解　　是则无所解 <br> 　　所言有生者　　当知由所生 <br> 　　解彼真实性　　是则无疑惑 <br> 　　一切诸所生　　正观亦如是 <br> 　　菩萨如是观　　具足一切智 <br> 　　尔时无畏林菩萨。承佛神力普观十方。以偈颂曰。 <br> 　　此处无边际　　广大如法界 <br> 　　一切无不生　　湛然不迁变 <br> 　　若闻如是法　　恭敬信乐者 <br> 　　永离三恶道　　一切诸难苦 <br> 　　往诣诸世界　　无量不可数 <br> 　　闻此甚深法　　忆念善受持 <br> 　　闻受大仙人　　清净深妙法 <br> 　　一向求菩提　　究竟无上道 <br> 　　深信过去佛　　及彼诸佛法 <br> 　　一切世间灯　　除灭众痴闇 <br> 　　若有得闻佛　　无量自在力 <br> 　　决定信向者　　具足人中雄 <br> 　　若能一心信　　现在一切佛 <br> 　　彼成等正觉　　开示无量义 <br> 　　无量无数劫　　此法甚难值 <br> 　　若有得闻者　　当知本愿力 <br> 　　如是佛深法　　悉能善受持 <br> 　　广为众生说　　是人难思议 <br> 　　是故勤精进　　修行大庄严 <br> 　　闻持是正法　　究竟得菩提 <br> 　　尔时惭愧林菩萨。承佛神力普观十方。以偈颂曰。 <br> 　　得闻真谛法　　殊特未曾有 <br> 　　欢喜信乐者　　除灭众疑惑 <br> 　　一切知见人　　自说深妙法 <br> 　　佛慧靡不照　　是故难思议 <br> 　　非从智慧生　　亦非无智生 <br> 　　了达一切法　　除灭世间闇 <br> 　　色法非色法　　此二不为一 <br> 　　愚智亦如是　　其性各别异 <br> 　　生死及涅槃　　此二悉虚妄 <br> 　　愚智亦如是　　二俱无真实 <br> 　　世界始成立　　无有败坏相 <br> 　　愚智亦如是　　二俱相乖违 <br> 　　菩萨初发心　　及以最后心 <br> 　　愚智亦如是　　二俱不相应 <br> 　　譬如六情识　　迭用互不同 <br> 　　愚智亦如是　　究竟不和合 <br> 　　譬如伽陀药　　消灭一切毒 <br> 　　智慧亦如是　　除灭诸痴闇 <br> 　　法王无上尊　　是胜莫能过 <br> 　　所说皆真实　　以故难值遇 <br> 　　尔时精进林菩萨。承佛神力普观十方。以偈颂曰。 <br> 　　诸法无差别　　唯佛分别知 <br> 　　一切无不达　　智慧到彼岸 <br> 　　如金及金色　　其性无差别 <br> 　　如是法非法　　其性无有异 <br> 　　众生非众生　　二俱无真实 <br> 　　如是法非法　　其性无所有 <br> 　　譬如未来世　　无有过去相 <br> 　　一切法如是　　无有真实相 <br> 　　譬如过去法　　无有生起相 <br> 　　诸法亦如是　　皆悉无有相 <br> 　　涅槃不可取　　说时有二种 <br> 　　诸法亦如是　　无有差别相 <br> 　　譬如种种数　　皆悉是数法 <br> 　　诸法亦如是　　其性无别异 <br> 　　譬如数法十　　增一至无量 <br> 　　皆悉是本数　　智慧故差别 <br> 　　譬如诸世界　　劫烧有终败 <br> 　　虚空无损减　　无师智亦然 <br> 　　十方空无异　　众生起分别 <br> 　　如是取如来　　虚妄不见佛 <br> 　　尔时力成就林菩萨。承佛神力普观十方。以偈颂曰。 <br> 　　一切众生类　　悉皆三世摄 <br> 　　三世诸众生　　皆为五阴摄 <br> 　　五阴从业起　　诸业因心起 <br> 　　心法犹如幻　　众生亦如是 <br> 　　世间非自作　　亦复非他作 <br> 　　不知真实性　　生死轮常转 <br> 　　所谓世间转　　皆悉是苦转 <br> 　　众生不知故　　生死轮常转 <br> 　　世间非世间　　二俱非真实 <br> 　　众生愚痴故　　妄取诸法相 <br> 　　三世五阴法　　说名为世间 <br> 　　斯由虚妄有　　无则出世间 <br> 　　何等是五阴　　五阴有何相 <br> 　　不见五阴坏　　妄取谓常住 <br> 　　五阴虚妄法　　真实无所有 <br> 　　空寂不迁变　　究竟离众相 <br> 　　世间既虚寂　　佛及法亦然 <br> 　　斯等三种法　　其性无所有 <br> 　　除灭诸颠倒　　明了见真实 <br> 　　一切知见人　　常现在其前 <br> 　　尔时坚固林菩萨。承佛神力普观十方。以偈颂曰。 <br> 　　譬如地种性　　自性无所有 <br> 　　一切佛自在　　其性亦如是 <br> 　　一切诸世间　　咸共称赞佛 <br> 　　求彼称赞法　　十方无来处 <br> 　　众生虚妄取　　谓之为真实 <br> 　　分别离众生　　业性不可得 <br> 　　业性无所有　　众生身非真 <br> 　　种种无量色　　亦复无来处 <br> 　　一切诸形色　　业性难思议 <br> 　　虽见无所有　　识性亦如是 <br> 　　诸佛身如是　　不可得思议 <br> 　　无量妙色身　　普现一切刹 <br> 　　无量身非佛　　佛非无量身 <br> 　　清净妙法身　　究竟度彼岸 <br> 　　若有能得见　　清净妙法身 <br> 　　是人于佛法　　其心无疑惑 <br> 　　过去一切法　　观察等涅槃 <br> 　　彼人见如来　　究竟常安住 <br> 　　修习正忆念　　明了见正觉 <br> 　　无相无所有　　是名法王子 <br> 　　尔时如来林菩萨。承佛神力普观十方。以偈颂曰。 <br> 　　譬如工画师　　分布诸彩色 <br> 　　虚妄取异色　　四大无差别 <br> 　　四大非彩色　　彩色非四大 <br> 　　不离四大体　　而别有彩色 <br> 　　心非彩画色　　彩画色非心 <br> 　　离心无画色　　离画色无心 <br> 　　彼心不常住　　无量难思议 <br> 　　显现一切色　　各各不相知 <br> 　　犹如工画师　　不能知画心 <br> 　　当知一切法　　其性亦如是 <br> 　　心如工画师　　画种种五阴 <br> 　　一切世界中　　无法而不造 <br> 　　如心佛亦尔　　如佛众生然 <br> 　　心佛及众生　　是三无差别 <br> 　　诸佛悉了知　　一切从心转 <br> 　　若能如是解　　彼人见真佛 <br> 　　心亦非是身　　身亦非是心 <br> 　　作一切佛事　　自在未曾有 <br> 　　若人欲求知　　三世一切佛 <br> 　　应当如是观　　心造诸如来 <br> 　　尔时智林菩萨。承佛神力普观十方。以偈颂曰。 <br> 　　所取不可取　　所见不可见 <br> 　　所闻不可闻　　所思不可思 <br> 　　于有量无量　　不应作限量 <br> 　　有量及无量　　二俱无所取 <br> 　　不应说而说　　是为自欺诳 <br> 　　己事不成就　　不能悦众生 <br> 　　若有能赞叹　　无量诸如来 <br> 　　不可思议劫　　功德不可尽 <br> 　　犹如随意珠　　能现无量色 <br> 　　此色非真色　　诸佛亦如是 <br> 　　如虚空清净　　非色不可见 <br> 　　能现一切色　　其性不可见 <br> 　　如是大智人　　示现无量色 <br> 　　非识之所识　　一切莫能睹 <br> 　　虽闻如来声　　音声非如来 <br> 　　离声复不知　　如来等正觉 <br> 　　是处甚深妙　　若能分别知 <br> 　　庄严无上道　　远离诸虚妄 <br> 　　一切诸如来　　无有说佛法 <br> 　　随其所应化　　而为演说法</p>
<div class="jwbt-box"><div class="jwbtbm"><a name=j0083-02-4><a href="0083-02.htm#MENU-top">功德华聚菩萨十行品第十七之一</div></div></a></a>
<p>       尔时功德林菩萨摩诃萨。承佛神力。入菩萨善伏三昧。入三昧已。十方各过万佛世界尘数刹外。各见万佛世界尘数诸佛。是诸如来皆号功德林。时彼诸佛。告功德林菩萨言。善哉善哉。佛子。乃能入是善伏三昧。十方各万佛刹尘数诸佛。加汝神力故。能入是善伏三昧。卢舍那佛本愿力故。威神力故。诸菩萨善根力故。欲令汝广说甚深法故。长养一切智故。分别一切众生性故。离一切障碍入无障碍境界故。成就一切方便故。成就一切种智故。觉悟一切法故。善知诸根故。闻持一切法故。所谓菩萨十行。佛子。当承佛神力广说妙法。时彼诸佛。即与功德林菩萨无障碍法。与安住法。与无师法。与无痴法。与不杂乱法。与清净法。与无量法。与最胜法。与无垢法。与不退法。何以故。彼三昧力故。<br>       尔时。诸佛各伸右手。摩功德林菩萨顶。摩其顶已。即从定起。告众菩萨言。诸佛子。菩萨行业不可思议。广大如法界究竟如虚空。何以故。菩萨摩诃萨。学三世诸佛所行法故。佛子。何等为菩萨摩诃萨行。菩萨有十行。三世诸佛之所宣说。何等为十。一者欢喜行。二者饶益行。三者无恚恨行。四者无尽行。五者离痴乱行。六者善现行。七者无著行。八者尊重行。九者善法行。十者真实行。是为十行。<br>       佛子。何等为菩萨摩诃萨欢喜行。此菩萨为大施主。悉能舍离一切所有。等心惠施一切众生。施已无悔。不望果报不求名誉。不求生胜处不求利养。但欲救护一切众生。欲摄取一切众生。欲饶益一切众生。欲学一切诸佛本行。欲正忆念诸佛本行。欲得清净诸佛本行。欲得受持诸佛本行。欲显现诸佛本行。欲广说诸佛本行。欲令一切离苦得乐。是名菩萨摩诃萨欢喜行。菩萨修欢喜行时。一切众生欢喜爱敬。随诸方土有贫穷处。菩萨愿往生彼。豪贵大富财宝无尽。于念念中有无量无边无数众生。诣菩萨所。白言。仁者。我等贫窭靡所资赡。愿垂慈救得济生命。菩萨念念应其所须。悉令满足靡不欢喜。菩萨不以求索烦重而生忧恼。但发无上大慈悲心施无厌足。欲令常来。来已称庆倍复欢喜作如是念。我得善利。此等众生。是我福田是我善友。不请不求自来教诲。发起我心修行佛道。我今应当如是修学。普令众生悉得欢喜。我于三世所修功德。愿速成就清净法身。神力自在。悉令众生随其所须皆得欢喜。以此功德。令诸众生悉成正觉。度脱无量众生。悉令究竟无余涅槃。我当先令一切众生满足诸愿。然后我当成等正觉。离我想、众生想、我所想、寿命想、种种想、福伽罗想、作者想。法界众生界空无差别。离欲法非真实法。无所有法非坚固法。非恃怙法非所作法。菩萨如是观时。不见施者不见受者。不见财物不见福田。不见业不见报。不见果不见大果不见小果。菩萨观察三世。发如是念。哀哉众生。为愚痴所覆烦恼所缠。常流生死。轮回苦海。于不坚固法不得坚固。我当尽学诸佛所学饶益众生。成等正觉开悟一切皆令清净。随顺寂灭观三世法。是名菩萨摩诃萨初欢喜行。 <br> 　　佛子。何等为菩萨摩诃萨第二饶益行。此菩萨持戒清净。于色声香味触法。心无染著。广为众生说无染法。不求生于人天胜处尊贵之家。不求利养不求端正不求帝王。但坚持净戒。作如是念。我持净戒。离一切缠烦恼炽火忧悲苦恼。不负众生。诸佛欢喜。究竟成就无上菩提。菩萨如是持净戒时。于一日中。若有无量无数阿僧祇诸大魔王。一一魔王。各将无量无数阿僧祇诸天女众。皆悉端正颜貌殊妙。姿容妖艳倾惑人心。又复赍持一切乐具。欲来惑乱菩萨道意。尔时菩萨作如是念。此五欲者是障道法。乃能障碍无上菩提。是故菩萨。乃至不生一念欲心。心净如佛。除其方便教化众生。内不离菩萨一切种智。坚固正念。不为五欲因缘故。起一恶念恼乱众生。宁舍身命不加恶于人。若加于人无有是处。菩萨自见佛已来。未曾有心起一欲想。何况从事。若或从事无有是处。尔时菩萨作如是念。众生长夜在生死中。忆念五欲贪著五欲。爱乐五欲。心常流转五欲境界。永没五欲莫之能出。我今应当作如是学。令诸魔王天女眷属及一切众生立无上戒。立净戒已。又教令得不退转地一切种智成等正觉。乃至究竟无余涅槃。何以故。此是我业一切诸佛皆如是学。离诸非行计我无知。观一切佛平等深法。得一切智。为众生说法。断除颠倒。不离众生而有颠倒。不离颠倒而有众生。颠倒内无众生。众生内无颠倒。颠倒非众生。众生非颠倒。颠倒非内法。颠倒非外法。众生非内法。众生非外法。一切诸法但是虚妄无有真实。须臾不住无有坚固。犹如幻化欺诳愚夫。悟一切法如梦如电。如是解者。能达生死究竟菩提。未度者度未脱者脱。未调伏者令得调伏。未寂静者令得寂静。未安隐者令得安隐。未离垢者令得离垢。未清净者令得清净。未涅槃者令得涅槃。未快乐者令得快乐。我当舍离世间众事。令诸如来皆悉欢喜。具足成就一切佛法。安住无上最胜法中。平等正观一切众生。分别了知一切诸法。远离诸恶永舍虚妄。除灭一切烦恼习气。成就出要胜妙方便。悉得无量无边辩才。成就甚深空寂智慧。是名菩萨摩诃萨第二饶益行。 <br> 　　佛子。何等为菩萨摩诃萨第三无恚恨行。此菩萨常能修习忍辱之法。谦卑恭敬和颜爱语。不自害不害他亦不俱害。不自举不举他亦不两举。不自是不是他亦不两是。不自赞叹。但作是念。我当常为众生说法离一切恶。断贪恚痴憍慢乱心悭嫉谄曲。以大忍法而安立之。菩萨成就如是清净忍法。设有无量无数众生。一一众生。各有无量无数眷属。一一众生。各有无量无数化头。头有无量阿僧祇舌。舌出无量无数恶声。声出无量无数恶骂音辞。鄙秽毁辱菩萨。又此众生。各有无量阿僧祇手。手执无量无数刀杖。捶击摧辱毁害菩萨。乃至无量阿僧祇劫未曾休息。菩萨遭此楚毒之时。作如是念。我因是苦。若生恚心。则自不调伏自不守护。自不明了自不寂静。自不修定自不真实。自爱其身。何能令彼生欢喜心而得度脱。菩萨作是思惟。因身心故。于无量劫受诸苦恼。是故重自劝励。令心欢喜善自调摄。何以故。我当安住无上法故。欲令众生亦得此法。复更思惟。此身空寂无我我所。无真实性空无有二。若苦若乐皆无所有。诸法空故。我当解了广为人说。是故我今虽遭苦毒应当忍受。为愍伤众生故。饶益众生故。安隐众生故。摄取众生故。不舍众生故。欲令众生得不退转究竟成就无上菩提。佛所行法我当修行。是名菩萨摩诃萨第三无恚恨行。 <br> 　　佛子。何等为菩萨摩诃萨第四无尽行。此菩萨勤修精进。胜精进最胜精进。第一精进大精进微妙精进。上精进无上精进。无等精进无等等精进。彼菩萨。不为贪欲所乱。不为瞋恚愚痴憍慢恼害悭嫉嫌恨谄曲无惭无愧之所恼乱。菩萨复作是念。我不欲恼诸众生。乃至不欲恼一众生故。勤修精进。但欲舍离诸烦恼故。修行精进。欲害一切结故。修行精进。欲离一切习气故。修行精进。欲悉分别一切众生故。修行精进。欲知一切众生死此生彼故。修行精进。欲知一切众生烦恼习故。修行精进。欲知一切众生种种悕望故。修行精进。欲知一切众生诸境界故。修行精进。欲知一切众生诸根故。修行精进。欲知一切众生心心所行故。修行精进。欲知一切法境界故。修行精进。欲知诸佛实法故。修行精进。欲知诸佛平等法故。修行精进。欲以善方便知三世平等故。修行精进。欲知清净平等法故。修行精进。欲得一切诸佛法故。修行精进。欲以一方便门知一切佛法故。修行精进。欲知诸佛无量无边不可思议故。修行精进。欲知诸佛大智慧善方便故。修行精进。欲知一切佛法广为众生句句分别故。修行精进。菩萨成就如是精进。若有人言。无量无数阿僧祇世界众生。汝能为此一一众生故。于无量无数阿僧祇劫。具受无择大地狱苦。令彼众生究竟涅槃。复有无量无数阿僧祇佛。出兴于世。令无量无数阿僧祇众生受种种乐。汝犹具受大地狱苦。然后汝当成阿耨多罗三藐三菩提。菩萨答言。我悉能为尔所世界一一众生受地狱苦。诸佛出世众生受乐。我亦受苦。然后我当成无上道。复有人言。汝若能以一毛滴无量无边阿僧祇诸大海水皆悉令尽。无量无边阿僧祇世界。末为微尘。悉知其数。如是念念次第常不废忘菩提之心。菩萨若闻是语。不退不悔欢喜踊跃。勤修精进作如是念。我得善利。因我故令无量无边阿僧祇世界众生永离众苦。菩萨复作是念。我当代一切众生受一切苦。普令众生离一切苦。悉皆究竟无余涅槃。然后我当成无上道。是名菩萨摩诃萨第四无尽行。 <br> 　　佛子。何等为菩萨摩诃萨第五离痴乱行。此菩萨成就第一正念。未曾散乱。坚固不坏。第一最胜清净无量。舍离痴冥分别正念。善能受持世间出世间经论。色法非色法经论。受想行识经论。无有痴乱。死此生彼无有痴乱。处胎出胎无有痴乱。住菩提心无有痴乱。亲近善知识无有痴乱。学诸佛法无有痴乱。觉诸魔事无有痴乱。远离魔事无有痴乱。于无量劫修菩萨行。菩萨成就如是等无量无数坚固正念。于无量无数阿僧祇劫。从诸佛菩萨善知识所闻受正法。所谓甚深法。微妙法。庄严法。种种庄严法。种种名味句身法。庄严菩萨法。庄严诸佛无上法。正悕望清净法。不染一切世间法。分别一切世间法。广法无量法。舍离痴闇分别世间法。共法不共法。菩萨智境界法。一切智自在法。菩萨闻此法已。于无量无边阿僧祇劫。未曾退忘。何以故。菩萨摩诃萨。本无量劫修道行时。未曾恼乱众生。正念三昧不断正法不断善根不断智慧故。此菩萨无量种声不能娆乱。所谓高大声。恼乱声。令人恐怖声。微妙声。不可爱声。散乱六根声。菩萨闻如是等无量无数好恶诸声。于正念不乱。三昧不乱。境界不乱。入微妙法不乱。菩萨行不乱。修习菩提心不乱。念佛三昧不乱。观察真实法不乱。教化众生智不乱。成就众生不乱。安立众生清净智不乱。观察甚深义不乱。不行恶业故无恶业障。不行烦恼故无烦恼障。不行不恭敬故无不恭敬障。不行谤法故无谤法障。如是等无量种声。一一音声。充满十方无量无边阿僧祇世界。于无量无边阿僧祇劫。未曾断绝悉能坏乱众生诸根。令其发狂而不能乱此菩萨甚深三昧。菩萨于三昧中。思惟分别一切音声生住灭相。善分别知生住灭性。亦善观察诸闻声者。闻好恶声心无憎爱正念不乱。于彼诸声善取其相而不染著。知一切声皆无所有非真实性。无有造者亦无本际。与法性等无有差别。是菩萨。成就寂静身口意行。不复退转。安住诸禅三昧正受。悟一切法智慧成就。得离一切音声三昧。阿僧祇三昧门以为眷属。长养大悲。于念念中。能得无量阿僧祇三昧。究竟成就一切种智。菩萨闻此能坏诸根大恶音声已。作如是念。我当令一切众生安住清净正念。于一切智得不退转。究竟成就无余涅槃。是名菩萨摩诃萨第五离痴乱行。</p>
<div class="jwbt-box"><div class="jwbt"><a name=j0083-02-5><a href="0083-02.htm#MENU-top">大方广佛华严经卷第十二</div></a></a>
<div class="jwbtbm"><a name=j0083-02-6><a href="0083-02.htm#MENU-top">功德华聚菩萨十行品第十七之二</div></div></a></a>
<p>　　佛子。何等为菩萨摩诃萨第六善现行。此菩萨。成就寂灭身口意业。无所有无所示现。身口意业。无缚无脱。身口意业。无缚无脱。诸所示现。无所依无所住。随心住。无量心性等一切法性。等无性相。示现无相相。甚深无底。如如性离业报。善方便出生离生。不生不灭。寂灭涅槃等。非有说有。语言道断。离一切世间。无所依住。长养菩萨所起善根。入离虚妄无缚无脱法门。入真实法门。入离世间法门。分别一切世间法门。菩萨作如是念。一切众生无性为性。一切诸法无为为性。一切佛刹无相为性。究竟三世皆悉无性。言语道断。于一切法而无所依。菩萨解如是等诸甚深法。解一切世间悉皆寂灭。解一切诸佛甚深妙法。解佛法世间法等无差别。世间法入佛法。佛法入世间法。佛法世间法而不杂乱。世间法不坏佛法。真实法界不可破坏。安住三世平等正法。亦不舍菩提心。不舍教化众生心。增长大慈大悲心。悉欲救度一切众生。菩萨作是念。我不成就众生。谁当成就。我不调伏众生。谁当调伏。我不寂静众生谁当寂静。我不令众生欢喜谁当令欢喜。我不清净众生谁当令清净。菩萨复作是念。我以解了此甚深法。见诸众生受大苦恼趣危险径。为诸烦恼之所缠缚。如重病人常被苦痛。恩爱系缚在生死狱。常不离地狱饿鬼畜生阎罗王处。不能永灭无量苦聚。不离三障。常处愚痴暗。不见真实明。受无穷生死不得解脱道。轮回八难。愚痴所病诸垢所染。没在无量深烦恼海。邪见所惑不睹正道。菩萨作如是观察。众生若未成就。而舍取正觉。是所不应。我当先教化众生。于无量劫修菩萨行。未成就者教令成就。未调伏者教令调伏。诸未度者教令得度。是菩萨住此行时。诸天世人魔王释梵沙门婆罗门诸天乾闼婆等。见此菩萨欢喜敬仰。若有众生。恭敬供养尊重礼拜。乃至见闻皆悉不虚。毕定究竟阿耨多罗三藐三菩提。是名菩萨摩诃萨第六善现行。 <br>　　佛子。何等为菩萨摩诃萨第七无著行。此菩萨以无著心。于念念中。能观察阿僧祇世界。严净阿僧祇佛刹。于诸佛刹心无染著。往诣阿僧祇诸如来所。礼拜恭敬。以阿僧祇华香涂香末香。众宝华鬘天衣杂宝。宝盖幢幡诸庄严具。各阿僧祇以用供养心无所著。阿僧祇诸方便行而无所行。阿僧祇思无思法住。于念念中。见无量诸佛。于诸佛所心无所著。于佛相好心无所著。于佛光明心无所著。于诸佛刹心无所著。闻佛说法心无所著。于十方世界心无所著。于如来众心无所著。于菩萨众心无所著。闻法欢喜心无所著。正心增广摄意不乱。行菩萨行不著佛法。此菩萨摩诃萨。于十方刹一一佛所。无量无边阿僧祇劫。恭敬礼拜供养心无厌足。见佛闻法心无所著。见诸如来菩萨大众。以为庄严心无所著。见不净刹心不憎恶。何以故。菩萨摩诃萨。寂灭平等观诸法故。诸法无垢无净。无暗无明。无分别无不分别。无虚妄无真实。无安隐无危险。无正道无邪道。菩萨如是观真实法性。入众生性。教化调伏成就众生。于彼众生心无所著。受持诸法。而于诸法心无所著。不舍菩萨心。而住佛所住。于佛所住心无所著。入种种语言道。于语言道心无所著。入众生道。于众生道心无所著。分别诸三昧正受。皆悉能入心无所著。往诣无量无边不可说诸佛国土。见彼佛国心无所著。若去佛国心无余恋。菩萨摩诃萨。于诸佛国。以无贪着心解佛实教。于无上道而无障碍。于佛正教已得安立。具足菩萨行。安住菩萨心。成就菩萨寂灭解脱不念不著菩萨所行。住菩萨净道受真实记。得授记已作如是念。凡夫愚痴。不知真谛不见真谛。暗钝无信心不真实。常行染著流转生死。不见诸佛离善知识。离于正道迷惑邪见。不求调御师。不敬十力王。不知菩萨恩。亲近恶知识。闻诸法空心大恐怖。不正思惟诽谤正法。弃舍正道好从邪径。入魔罗网远离诸佛。常著诸有受种种苦。尔时菩萨。见彼众生受诸苦已。增长大悲观诸善根心无所著。尔时菩萨。作如是念。我当为十方一一众生故。住无量无边阿僧祇劫。成就众生心无疲厌。常共止住。不欲舍离去如毫端。以一毫端。悉遍量度十方世界。为一众生故。于一一毫端处。各住无量无边阿僧祇劫。如为一众生。为一切众生亦复如是以此大悲心。念念次第未曾断绝。而于众生心无所著。于一一毫端处。具足修习尽过去。未来际诸菩萨行。不著身不著法。不著念不著愿。不著三昧不著行。不著寂静不著境界。不著教化成就众生。不著入深法界。何以故。菩萨如是观察。一切法界如幻。诸佛法如电。菩萨行如梦。所闻法如响。一切世界如化。业报所起如摩[少/(兔-、)]摩化身。知一切众生犹如画像。种种异形皆由心画。所说诸法皆如实际。于一念中。遍满十方修菩萨行。广大如法界。究竟如虚空。于一念中。悉知诸佛决定方便。了知心相回转迅速。而于此心无所染著。菩萨如是观察无我。见佛化度一切众生。于佛法中得无量喜。起大慈悲救护一切。心无忧恼得欢喜愿。未成就者当令成就。未调伏者当令调伏。远离世间。而能随顺一切世间。若闻诸方国土众生音声。众生诸业众生施设。众生和合众生流转。众生诸行众生境界。众生诸地众生兴起。我当乘大愿之力普至彼处。终不舍弘誓。教化众生。乃至不起一念染著。所以者何。以无所著故。自利利彼清净满足。是名菩萨摩诃萨第七无著行。 <br>　　佛子。何等为菩萨摩诃萨第八尊重行。此菩萨成就尊重善根。不坏善根。最胜善根。不思议善根。无尽善根。不退善根。无比善根。寂静善根。一切佛法善根。此菩萨修习行时。心常爱乐诸佛妙法。一向专求无上菩提。未曾暂舍菩萨大愿。于无量劫行菩萨道。不计众苦而生忧恼。一切众魔所不能坏。一切诸佛悉共护念。常行菩萨诸清净行。精勤修习一切菩萨无量苦行未曾懈倦。得不退转大乘弘愿。此菩萨安住尊重菩萨行已。于念念中能转阿僧祇劫生死苦难。长养菩萨无量大愿。若有众生。恭敬供养乃至见闻。斯等皆得住不退转。决定究竟无上菩提。彼菩萨观察众生。了达非有而不舍一切。譬如河水。不至彼岸不来此岸。不断中流。能度众生于彼此岸。以流通故。菩萨摩诃萨亦复如是。不趣生死不趣涅槃。亦复不住生死中流。而能济度此岸群生。到于彼岸。安隐无畏无忧恼处。于众生数心无所著。不离一众生著多众生。不离多众生著一众生。不增众生界。不损众生界。不生众生界。不灭众生界。不尽众生界。不长众生界。不虚众生界。不二众生界。何以故。菩萨深解众生界如法界。众生界法界无有二。无二法中无增无损。无生无灭。法性真实无来无去。无所倚著不作二相。何以故。菩萨解一切法界无二相故。菩萨如是以善方便。解深法界住无相住。清净妙相庄严其身。善能分别一切诸相。决定究竟到于彼岸。悉分别知众生之数。普能现身一切佛刹。于诸佛刹心无所著。深入佛法亦无所染。分别义味广为人说。于一切法离诸欲际。而不断菩萨道。不舍菩萨行。行无尽功德。入清净法界。譬如火珠出火不可穷尽。如是菩萨诸功德藏不可穷尽。教化众生亦不可尽。而菩萨摩诃萨。非究竟非不究竟。非离取非不离取。非依非无依。非世间法非佛法。非凡夫法非得果。如是菩萨成就尊重心。修习菩萨行不教声闻辟支佛乘。不教佛法不教世间法。不教众生。不坏众生。不教正道不坏正道。不教垢不教净。何以故。菩萨解了诸法无垢无净。知一切法无受无转。亦无有退。行是寂灭甚深法时。亦不生念。我今行此法已行此法当行此法。未曾生念。有阴界入内世间外世间内外世间一切大愿诸波罗蜜。何以故。一切法中。无向声闻缘觉菩萨佛乘。亦复无向诸凡夫界。亦复无向垢净生死及涅槃界。何以故。诸法无二无不二故。譬如虚空。求之十方无有差别。非无虚空。菩萨如是观一切法悉无差别。非不究竟成等正觉。彼最真实不违正行。普能示现菩萨所行。而不舍离无量大愿。调伏众生转大法轮。不坏因果不违寂灭。平等观法。此菩萨悉与三世诸如来等。不断佛性不坏正法。兴隆正法辩才无尽。于诸法中心无所著。安住法堂分别深法住无所畏。不舍佛法不违世法。普现世间。等于世间心无所著。菩萨如是成就尊重智慧。修菩萨行。令一切众生永离世间恶道诸难。教化成就安置三世诸佛法中坚固不动。如是教已。复作是念。一切众生不知恩义更相杀害。邪见增盛迷惑正道。烦恼充满痴冥所覆。设有善知识充满世间。皆悉明达智慧具足者。我不为此等修菩萨行。何以故。我于善恶人所。不求利养不徇名誉。乃至一缕及一爱言。于无量劫行菩萨道。不生一念自求己安。但欲调伏一切众生。净一切众生。度一切众生。何以故。一切诸佛法如是故。不求利养不计人恶。常应等心行菩萨道。怨亲等观而无差别。欲令究竟到于彼岸。具足成就无上菩提。是名菩萨摩诃萨第八尊重行。 <br>　　佛子。何等为菩萨摩诃萨第九善法行。此菩萨为诸天人沙门婆罗门乾闼婆等一切众生。作清凉法池。守护正法。佛种不绝。得清净陀罗尼故。说法无障碍。得义陀罗尼故。义辩不可尽。得法陀罗尼故。法辩不可尽。得正语陀罗尼故。辞辩不可尽。得无障碍陀罗尼故。说义味不可尽。得佛甘露灌顶陀罗尼故。令众生欢喜辩不可尽。得自觉悟陀罗尼故。同辩不可尽。入同辩陀罗尼故。说种种义名味句身不可尽。得正语陀罗尼故。无量辩不可尽。得无量赞叹陀罗尼故。于三千大千世界。变身如佛妙音具足。于一切法无所障碍而作佛事。随所应化随所解音随众生根。以广长舌清净音声。随时说法不违大悲。随其所应。于一一言出无量音。皆令欢喜。设有众生。悉知无量不可计阿僧祇诸语言法。知无量业知无量报。如是等无量无数阿僧祇众生。充满无量无边阿僧祇世界。与菩萨为眷属。菩萨处此会中。出一法言。悉令此等众生皆得开解。有如是等无量无边阿僧祇诸大众。与菩萨为眷属。亦复如是。尔时菩萨复作是念。设一毛端处于一念中。有无量无边阿僧祇大众来会。如是念念次第。尽过去未来一切诸劫。大众来会犹故不尽。彼诸大众。言声不同所问各异。菩萨闻如是等一切问难心无所畏。而作是念。设令一切众生悉来问难。犹以一言决其疑网皆令欢喜。菩萨说法言不虚妄。于一一言。有无量无边智慧庄严。成就无边诸功德藏。慧光普照一切诸法。具足成就一切种智。此菩萨安住善法行已。能自清净。亦能饶益一切众生。如此三千大千世界。乃至无量无边不可称数诸世界中。自化其身为真金色。妙音具足。于一切法无所障碍而作佛事。以无量无边清净法门化度众生。佛子。此菩萨摩诃萨。有十种身。入无量无边法界身。除灭一切世间故。未来身。一切趣生故。不生身。深乐不生平等法故。不灭身。一切诸法言语断故。不实身。如如真实故。离痴妄身。随应化故。无来去身。离死此生彼故。不坏身。法界性无坏故。一相身。三世语言道断故。无相身。善分别诸法相故。菩萨摩诃萨。成就如是十种身。能为一切众生作舍。长养善根故。为一切众生救护。与大无畏故。为一切众生归依。令大安隐住故。为一切众生尊导。开示无上道门故。为一切众生师方便。令入真实法故。为一切众生灯。令见业报故。为一切众生明。得甚深法故。为一切众生炬。令离愚痴解真法故。为一切众生光。令得明地故。为一切众生趣趣灯。显现如来自在力故。是名菩萨摩诃萨第九善法行。此菩萨摩诃萨。安住善法行已。为一切众生。作清凉法池。得佛甚深诸法底故。 <br>　　佛子。何等为菩萨摩诃萨第十真实行。此菩萨成就第一诚谛之语。如说能行如行能说。此菩萨学三世诸佛真实语。入三世诸佛性。与三世诸佛善根等。此菩萨成就如是等一切善根。学三世诸佛无二语。随顺如来一切智慧。此菩萨成就众生是处非处智。众生去来现在一切业报智。众生诸根具足不具足智。众生种种性智。众生种种欲智。众生一切至处道智。一切禅定解脱三昧正受垢净起时非时转智。过去一切世界成坏智。无障碍天眼智。漏尽智。而不舍一切菩萨所行。何以故。欲令一切众生调伏清净故。菩萨复作是念。我见众生受无量苦。若未度此等先成正觉是所不应。我当满足大愿然后成佛。令一切众生志求菩提究竟无余涅槃。何以故。非众生请我发菩提心行菩萨行。我自发心普为众生。欲令究竟得一切种智。是故。我于一切最为殊胜。不著众生故。我于一切得为最上。调御众生故。我离一切闇。解无众生际故。我得所应得本愿具足故。我善变化。菩萨功德庄严故。我有善摄取。三世诸佛所护念故。此菩萨摩诃萨。不舍本愿故。得入无上智慧庄严。随一切众生所应悉能化度。随其本愿悉满足已。得一切法自在智慧。令一切众生皆得清净。于念念中。悉能遍游十方世界。于念念中。悉能往诣无量佛国。于念念中。悉见无量无数诸佛及庄严刹。示现如来自在神力。究竟法界虚空界等。其身无量随应悉现。无量无碍而无所依。于自身中普现佛刹。一切众生一切诸法。三世诸佛皆悉显现。此菩萨知众生种种想。种种欲。业报清净。随其所应为现其身。而调伏之。解一切法如幻如化如电众生如梦。此菩萨义身味身不可穷尽。清净正念决定了知一切诸法。入诸三昧无上智慧。寂静观察不二之地。一切众生皆依二法。菩萨摩诃萨。住大悲心修习如是诸深妙法。寂静究竟得佛十力。入因陀罗网法界自在。成就如来无碍解脱。人中雄猛大师子吼得无所畏。为法转轮王。能转无碍清净法轮。成就智慧解脱。了知一切世间所行。绝生死回流。入智慧大海。悉能饶益一切众生。护持三世诸佛正法。穷尽诸佛方便大海。是为菩萨摩诃萨第十真实行。此菩萨安住真实行已。能令一切天龙八部无量众生清净欢喜。 <br>　　尔时佛神力故。十方世界六种震动。如来威神法应如是雨天华云。雨天香云。雨天末香云。雨天鬘云。雨天衣云。雨天宝云。雨天庄严云。又雨自然出天妓乐音。天妙光明普照一切。演出诸天微妙音声。如此四天下夜摩天宫说十行法。佛神力故。十方世界亦复如是。尔时十方各过十万佛刹尘数世界。有十万佛刹尘数菩萨。充满十方来诣此土。到已。语功德林菩萨言。善哉佛子。乃能演说诸菩萨行。我等诸来菩萨。皆同一字名功德林。我等世界皆名功德幢。佛同号普功德。我等佛所亦说十行。名味句身次第义味众会眷属亦复如是。不增不减。是故佛子。我等承佛神力。来诣此土。为汝作证。如此四天下夜摩天宫宝庄严殿说十行法我来为证。十方世界亦复如是。尔时功德林菩萨。承佛神力。普观十方一切法界及诸眷属。欲令佛种永不断绝。欲令菩萨种性清净。欲令菩萨愿种不转。欲令行种不断。欲令摄取三世佛种。欲分别说众生善根种。欲观察一切众生时根。欲乐垢净心所行种。欲普照一切诸佛菩萨种。以偈颂曰。 <br>　　敬心顶礼十力尊　　清净离垢慧无碍 <br>　　境界深远无等伦　　其道清净如虚空 <br>　　人中最胜无障碍　　功德无量无所畏 <br>　　智慧无二无等等　　一切所行皆清净 <br>　　十方现在诸导师　　解真实义无所畏 <br>　　无等功德离诸恶　　彼速究竟无上道 <br>　　一切如来人中雄　　先已具发大慈悲 <br>　　游心清净法界中　　所行饶益诸群生 <br>　　十方三世无与等　　自然正觉灭痴冥 <br>　　一切佛法悉平等　　彼之功德不可坏 <br>　　十方一切世界中　　悉得睹见诸如来 <br>　　于诸如来无虚妄　　彼人所行不退转 <br>　　若见清净真法界　　甚深微妙第一义 <br>　　一切痴妄莫能惑　　彼行能成功德藏 <br>　　方便善知众生类　　入于真实妙法界 <br>　　自然觉悟不由他　　彼人所行如虚空 <br>　　无量无边诸世界　　观察究竟悉寂灭 <br>　　一切诸法无障碍　　彼人所行胜牟尼 <br>　　具足坚固不可转　　成就尊重最胜法 <br>　　清净愿满到彼岸　　谛听菩萨诸所行 <br>　　无量无边一切地　　智慧明达无障碍 <br>　　甚深微妙为境界　　是名无畏论师子 <br>　　句句广分别　　深入妙智慧 <br>　　真实解诸法　　彼修大牟尼 <br>　　远离一切恶　　常能利众生 <br>　　彼人功德藏　　等诸调御师 <br>　　普于诸群生　　常施以无畏 <br>　　清净无染著　　所行无伦比 <br>　　意净无所著　　寂静无口过 <br>　　具足妙功德　　彼修最胜行 <br>　　究竟度深义　　功德定无尽 <br>　　彼修不死行　　诸佛常护念 <br>　　离我嗔恚心　　妙音满十方 <br>　　安住正法教　　所行无可喻 <br>　　布施到彼岸　　百福自庄严 <br>　　彼慧最第一　　能令众欢喜 <br>　　善入深智地　　安住心不动 <br>　　彼行如金刚　　坚固不可沮 <br>　　悉入诸法界　　随顺到彼岸 <br>　　究竟得自在　　法日之所行 <br>　　无等等牟尼　　修习不二法 <br>　　心常乐寂静　　智慧无障碍 <br>　　细微世界中　　容受大世界 <br>　　境界无不了　　智慧山王行 <br>　　普于诸世间　　心净无所著 <br>　　持戒到彼岸　　净行之所行 <br>　　智慧不可量　　虚空法界等 <br>　　深入具足智　　是胜金刚行 <br>　　智慧悉充满　　三世诸法界 <br>　　心常无懈怠　　入于最胜境 <br>　　一切所至道　　分别十力法 <br>　　身行无障碍　　胜智之所行 <br>　　一切十方界　　无量众生类 <br>　　菩萨悉救护　　离痴之所行 <br>　　修习诸佛法　　精勤无懈怠 <br>　　普令世间净　　大龙之所行 <br>　　悉知众生根　　究竟种种欲 <br>　　了达无量性　　平等之所行 <br>　　普于十方界　　久受无量苦 <br>　　其心无忧恼　　欢喜之所行 <br>　　放诸光明网　　普照诸世间 <br>　　具足智慧明　　善修慧所行 <br>　　皆悉能震动　　十方无量界 <br>　　常能利一切　　不令生恐怖 <br>　　善解语言法　　分别到彼岸 <br>　　离垢智慧明　　不动之所行 <br>　　善解俯仰国　　分别到彼岸 <br>　　成就无尽地　　最胜慧所行 <br>　　无量诸功德　　常行求菩提 <br>　　到彼功德岸　　大称无尽行 <br>　　无上大论师　　最胜师子吼 <br>　　令众悉清净　　离垢之所行 <br>　　佛甘露灌顶　　授以法王记 <br>　　究竟方便法　　大心之所行 <br>　　分别一切众　　其心无染著 <br>　　决定持法藏　　法王之所行 <br>　　一一语言中　　能出无量音 <br>　　众生各各解　　无碍慧所行 <br>　　究竟语言法　　分别悉了知 <br>　　远离诸虚妄　　真实行所行 <br>　　安住法海印　　善印一切法 <br>　　了法无实相　　方便身所行 <br>　　能于一一刹　　无量无数劫 <br>　　穷尽诸劫行　　其心无忧厌 <br>　　无数诸如来　　名号各不同 <br>　　见之一毛孔　　善修之所行 <br>　　如一毛端处　　普见无量佛 <br>　　一切诸世界　　见佛亦如是 <br>　　无量无数劫　　能作一念顷 <br>　　非长亦非短　　解脱人所行 <br>　　见者悉不虚　　所修皆真实 <br>　　业行不可坏　　最胜之所行 <br>　　无量无数劫　　观佛无厌足 <br>　　能令众欢喜　　无碍慧所行 <br>　　无量无数劫　　观察众生界 <br>　　众生非众生　　坚固士所行 <br>　　具足智慧藏　　清凉功德池 <br>　　饶益一切众　　第一人所行 <br>　　法界无边际　　无量如虚空 <br>　　语言无所著　　无畏论师子 <br>　　于一三昧中　　入无量三昧 <br>　　升彼无上堂　　净月论师行 <br>　　究竟忍彼岸　　堪忍寂灭法 <br>　　远离嗔恚心　　无量智所行 <br>　　不离一世界　　不起一坐处 <br>　　普现十方刹　　无量身所行 <br>　　无量诸佛刹　　能入一世界 <br>　　佛刹不增减　　不思议所行 <br>　　分别处非处　　审谛入诸力 <br>　　无上力成就　　第一力所行 <br>　　去来现在世　　一切诸业报 <br>　　智慧不退转　　明智之所行 <br>　　善知时非时　　调伏一切众 <br>　　教化不失时　　善知时所行 <br>　　身行悉皆善　　口意行亦然 <br>　　一切无所著　　净智意所行 <br>　　智慧善分别　　法辩无穷尽 <br>　　境界等如实　　如来之所行 <br>　　无碍功德藏　　喜乐总持门 <br>　　深入诸法界　　随入之所行 <br>　　悉与三世佛　　等心无异想 <br>　　一相无差别　　无碍境界行 <br>　　深入智慧海　　除灭诸痴闇 <br>　　能与清净眼　　净眼之所行 <br>　　一切诸导师　　常行不二法 <br>　　神通力自在　　具足行所行 <br>　　十方佛刹中　　普雨妙法雨 <br>　　令众解实义　　法云之所行 <br>　　普于诸佛所　　逮得坚固信 <br>　　一切智解脱　　所学悉究竟 <br>　　彼于一念中　　悉知众生心 <br>　　究竟解心性　　无性性所行 <br>　　不思议世界　　变化无量身 <br>　　无等遍游行　　诸行中无比 <br>　　无量世界中　　现在诸如来 <br>　　菩萨摩诃萨　　常现彼佛前 <br>　　菩萨入三昧　　众生见一身 <br>　　菩萨出三昧　　众见无量身 <br>　　所行甚深妙　　未曾有口过 <br>　　悦乐心无量　　令众悉欢喜 <br>　　逮得无著智　　分别知诸根 <br>　　其心无所染　　无上调伏行 <br>　　方便分别法　　于法得自在 <br>　　一切世界中　　常作诸佛事 <br>　　菩萨微妙行　　所行如虚空 <br>　　何人得闻此　　其心不欣悦 <br>　　彼智无与等　　慧眼见一切 <br>　　方便无伦匹　　无等智所行 <br>　　无尽妙功德　　能灭一切恶 <br>　　到彼清净岸　　无比之所行 <br>　　成就庄严法　　安住不退转 <br>　　度脱无量众　　而无众生想 <br>　　所修无诤行　　一切智微妙 <br>　　正法化众生　　净眼之所行 <br>　　恭敬一切佛　　具足究竟慧 <br>　　成就无所畏　　方便智所行 <br>　　普能入一切　　世界及诸法 <br>　　亦入群生类　　度脱无量众 <br>　　遍于十方界　　击无上法鼓 <br>　　常施无量法　　不死之所行 <br>　　一身加趺坐　　充满无量刹 <br>　　众生不迫迮　　清净法身力 <br>　　一味一义中　　分别无量义 <br>　　演说无穷尽　　无边慧所行 <br>　　修习佛解脱　　智慧无障碍 <br>　　成就无所畏　　无量方便德 <br>　　了诸世界海　　一切佛刹海 <br>　　法海智慧海　　度脱众生海 <br>　　或有见菩萨　　入胎及出生 <br>　　或见成正觉　　无量功德行 <br>　　处处佛刹中　　示现般涅槃 <br>　　真实无涅槃　　无畏师常住 <br>　　金刚身无异　　随应现众生 <br>　　真实无差别　　一身行所行 <br>　　平等法界一　　具足无量义 <br>　　常乐观三世　　一相无相法 <br>　　到彼诸持岸　　正法安众生 <br>　　逮得诸佛持　　最胜之所行 <br>　　无染妙法身　　慧眼清净耳 <br>　　是悉无障碍　　无碍之所行 <br>　　究竟诸神通　　具足深智慧 <br>　　智慧最殊胜　　方便智所行 <br>　　心定未曾乱　　智慧不可量 <br>　　境界无不照　　一切见所行 <br>　　到彼功德岸　　度脱无量众 <br>　　其心无疲厌　　常修之所行 <br>　　一切知见人　　在诸佛家处 <br>　　普于三世佛　　法中而化生 <br>　　语言法成就　　摧伏诸论师 <br>　　究竟无量行　　随入佛菩提 <br>　　能放一光明　　普照无量刹 <br>　　世间大明耀　　除灭一切暗 <br>　　随其所应见　　为现如来身 <br>　　调伏群生类　　严净一切刹 <br>　　菩萨行无量　　一切莫能知 <br>　　示现一切行　　欲度众生故 <br>　　无量不可数　　众生法界等 <br>　　无数劫赞叹　　菩萨德无尽 <br>　　菩萨德无量　　究竟一切德 <br>　　诸佛无量劫　　叹此德无尽 <br>　　何况世间人　　声闻及缘觉 <br>　　无量劫赞叹　　而能得穷尽</p>
<div class="jwbt-box"><div class="jwbt"><a name=j0083-02-7><a href="0083-02.htm#MENU-top">大方广佛华严经卷第十三</div></a></a>
<div class="jwbtbm"><a name=j0083-02-8><a href="0083-02.htm#MENU-top">菩萨十无尽藏品第十八</div></div></a></a>
<p>　　尔时功德林菩萨摩诃萨。复告诸菩萨言。佛子。菩萨摩诃萨。有十种藏。三世诸佛之所演说。何等为十。信藏。戒藏。惭藏。愧藏。闻藏。施藏。慧藏。正念藏。持藏。辩藏。是为十。<br>　　何等为菩萨信藏。此菩萨信一切法空无真实。信一切法无相。信一切法无愿。信一切法无作者。信一切法不实。信一切法无坚固。信一切法无量。信一切法无上。信一切法不可度。信一切法不生。若菩萨成就如是随顺净信。闻诸佛法不可思议。心不惊怖。闻一切佛不可思议。心不惊怖。闻众生不可思议。心不惊怖。闻法界不可思议。心不惊怖。闻虚空界不可思议。心不惊怖。闻涅槃界不可思议。心不惊怖。闻过去世不可思议。心不惊怖。闻未来世不可思议。心不惊怖。闻现在世不可思议。心不惊怖。闻入一切劫不可思议。心不惊怖。何以故。菩萨于诸佛所一向坚信不可沮坏。佛如是知佛无尽无边智。十方一切世界。一一世界中三世无量无数诸佛。出兴于世。施行佛事。而般涅槃。彼诸佛智慧。不增不减。不生不灭。不尽不去。不近不远。不智不乱。菩萨成就如是等无边无尽信藏。则能乘如来乘。此菩萨成就如是等无量无边信。不退转信。不乱信。不坏信。不着信。有根信。随顺圣人信。如来家性信。则能护持一切佛法。长养一切菩萨善根。随顺一切如来善根。从一切佛善方便生。是为菩萨摩诃萨无尽信藏。菩萨住此信藏。悉能闻持诸如来法。广为一切众生演说。<br>　　佛子。何等为菩萨摩诃萨戒藏。此菩萨成就饶益戒。不受戒。无著戒。安住戒。不诤戒。不恼害戒。不杂戒。离邪命戒。离恶戒。清净戒。何等为饶益戒。此菩萨先当饶益安乐众生。何等为不受戒。此菩萨不受外道戒。具足奉持三世诸佛平等净戒。何等为无著戒。此菩萨不着欲界戒。不着色界戒。不着无色界戒。何以故。不回向彼故。何等为安住戒。此菩萨成就清净无疑悔戒。何以故。菩萨不作五无间罪。永不故犯一切戒故。何等为不诤戒。此菩萨不非先制。不更造立。心常随顺向涅槃戒。皆具足持无所毁犯。不由此戒恼乱众生共相违诤。菩萨持戒。但饶益众生令欢喜故。何等为不恼害戒。此菩萨不因持戒学诸咒术药草恼害众生。何以故。菩萨欲救护众生故。持清净戒。何等为不杂戒。此菩萨离断常见。不持杂戒。但观察十二缘起。持清净戒。何等为离邪命戒。此菩萨不作持净戒相。欲使他知内无实德现实德相。但持净戒一向求法。究竟萨婆若。何等为不恶戒。此菩萨不自贡高言我持戒。见犯戒人。不轻贱诃骂令其忧恼。但一其心持清净戒。何等为清净戒。此菩萨舍离杀盗邪淫妄语恶口粗言两舌杂语贪嗔恚邪见。具持十善。此菩萨持如是等清净戒时作是念。若有众生犯净戒者。斯由颠倒诸烦恼故。一切诸佛悉分别知是一切众生。因诸颠倒毁犯净戒。是故我当专求佛道。究竟无上菩提。广为众生说真实法。令离颠倒净持禁戒。悉令究竟无上菩提。是为菩萨摩诃萨第二无尽戒藏。<br>　　佛子。何等为菩萨摩诃萨惭藏。此菩萨自忆宿命。无数世来。于六亲所行无惭行。或侮慢无礼。或淫乱无节。忍害无亲兴师相伐。迷惑颠倒无恶不造。斯由三毒邪痴使缠虚伪谄曲诸不善故。一切众生亦复如是。皆悉积习诸无惭行。斯由无智乃至谄曲故。尊卑失序不相敬顺。不能谦下遵奉明哲。常怀毒念怨结滋甚。更相屠害曾无耻惧。自惟我身及余众生。去来现在行无惭法。三世诸佛无不知见。我当云何犹行无惭。甚为不可。是故我应修习惭法。究竟菩提。广为众生说真实法。令其永离诸无惭法。成就菩提。是为菩萨摩诃萨第三无尽惭藏。<br>　　佛子。何等为菩萨摩诃萨愧藏。此菩萨自愧昔来贪求色声香味触法妻子眷属钱财宝物僮仆车乘。心无厌足。我不应行是诸非法事。因是生长贪恚愚痴乃至谄曲。复作是念。众生所行无愧之法。皆以无智乃至谄曲诸恶法故。不相承顺尊敬供养。常怀毒心迭相残害。我及众生。去来现在爱乐贪求。习行是法。因是法故。受胎生死无量诸苦。三世诸佛皆悉知见。我犹行是无愧法者。三世诸佛皆不欢喜。我当修习愧法。究竟菩提。广为众生说如是法。令离无愧成就佛道。是为菩萨摩诃萨第四无尽愧藏。<br>　　佛子。何等为菩萨摩诃萨多闻藏。此菩萨多闻者。所谓知是事有故是事有。是事无故是事无。是事起故是事起。是事灭故是事灭。是世间法。是出世间法。是有为法。是无为法。是有记法。是无记法。何等为是事有故是事有。所谓有无明故有行。何等为是事无故是事无。所谓无识故无名色。何等为是事起故是事起。所谓爱起故苦起。何等为是事灭故是事灭。所谓有灭故生死灭。何等为世间法。所谓色受想行识。何等为出世间法。所谓戒身定身慧身解脱身解脱知见身。何等为有为法。所谓欲界色界无色界众生界。何等为无为法。所谓虚空涅槃。数缘灭非数缘灭。十二缘起及法界。何等为有记法。所谓四真谛。四沙门果。四辩。四无所畏。四念处。四正勤。四如意足。五根。五力。七觉支。八圣道分。何等为无记法。所谓世间有边世间无边。世间有边无边。世间非有边非无边。世间有常世间无常。世间有常无常。世间非有常非无常。如来灭后如去不受。如来灭后不如去亦不受。如来灭后如去不如去亦不受。如来灭后非如去非不如去亦不受。有我有众生。无我无众生。有我无我。有众生无众生。非有我非无我。非有众生非无众生。过去有几如来灭度。几声闻缘觉灭度。未来有几如来几声闻缘觉几众生生。现在有几佛几声闻缘觉。何等如来最初出世。何等声闻缘觉最初出世。何等众生最初生。何等如来最后出世。何等声闻缘觉最后出世。何等众生最后生。何等诸法最在初。何等诸法最在后。世间从何处来去至何所。有几世界成。有几世间败。世界从何所来去至何所。何等为生死最初际。何等为生死最后际。是名无记法。菩萨摩诃萨。作如是念。众生长夜流转生死。童蒙凡夫不知修道。我当昼夜精勤学问。受持一切诸佛法藏。究竟成就无上菩提。广为众生说真实法。普令一切成无上道。是为菩萨摩诃萨第五无尽多闻藏。<br>　　佛子。何等为菩萨摩诃萨施藏。此菩萨修行十种施。所谓修习施法。最后难施法。内施法。外施法。内外施法。一切施法。过去施法。未来施法。现在施法。究竟施法。何等为菩萨修习施法。此菩萨从本以来习平等施。珍馔美味不自贪着。惠施一切。其余诸物亦复如是。所施之余然后自食。作是念言。为我身中八万户虫故。我身安乐彼亦安乐。我身饥苦彼亦饥苦。是故菩萨有所服食皆为诸虫。欲令安乐不贪其味。菩萨复作是念。我长夜为身贪求饮食。当勤精进速离此身。是为菩萨修习施法。何等为菩萨最后难施法。此菩萨若得种种上味饮食香华衣服资生之具。若自己受用则快乐长寿。若尽以施人则穷苦夭命。时有乞人一切求索。菩萨自念。吾从本际以来丧身无数。未曾损己利一众生今获大利希有之庆。当捐弃身命。悉舍一切饶益众生。究竟大施。是为菩萨最后难行施法。何等为菩萨内施法。此菩萨于少壮时形体端严。颜容殊特澡浴清净。服上妙衣严饰之具。受灌顶转轮王位。七宝具足王四天下。时有乞人来诣王所。而自陈白。大王当知。我今衰老身婴重疾。茕独苦厄无人赡救。生路既穷必之死地。若得王身随所应用。或须手足或须血肉。或须头目。或须髓脑。若大王仁慈矜哀穷老。舍离贪身以救我者。必蒙天施得全性命。菩萨即作是念。今我此身。亦当如彼会应归死。无一饶益。宜时舍身以济其命。念已欢喜施彼众生。是为菩萨内施法。何等为菩萨外施法。此菩萨于少壮时形体端严。颜容殊特澡浴清净。服上妙衣严饰之具。受灌顶转轮王位。七宝具足王四天下。时有乞人来诣王所。作如是言。大王当知。我今衰老身又婴疾。余命无几终此贫苦。而王具足一切快乐。善哉大王。愿舍王位哀施于我。我当统领天下受王福乐。菩萨即作是念。富贵无常必归贫贱。若在贫贱无所饶益。不能满遂众生所愿。是故我今宜时舍位称悦其意。念已欢喜即舍与之。是为菩萨外施法。何等为菩萨内外施法。此菩萨于少壮时形体端严。颜色殊特澡浴清净。服上妙衣严身之具。受灌顶转轮王位。七宝具足王四天下。时有乞人来诣王所。作如是言。大王当知。今我老迈身又婴疾。不以衰贱窃希美号。善哉大王。愿以王身七宝天下转轮王位。以授于我。令我具足受王庆乐。菩萨即作是念。我身财宝俱非坚固。无常危脆磨灭之法。我今盛壮富有天下。乞者现前。三事具足。是故于此不坚固法当求坚固。作是念已倍大欢喜。即舍内外而施与之。是为菩萨内外施法。何等为菩萨一切施法。此菩萨于少壮时形体端严。颜容殊特沐浴香汤。服上妙衣严身之具。受灌顶转轮王位。七宝具足王四天下。时有乞人来诣王所。作如是言。大王当知。大王名称普闻十方。我乃在彼国伏承王闻。自远而来欲有所请。善哉大王。愿随所欲充满我意。尔时乞者。或求国城妻子眷属肢节血肉头目髓脑。尔时菩萨作是思惟。一切恩爱会当别离。无所饶益不能果遂众生诸愿。我今应当离贪爱行。一切速舍饶益众生。作是念已倍大欢喜。悉舍一切惠施众生。是为菩萨一切施法。何等为菩萨修习过去施法。此菩萨闻过去诸佛菩萨所行具足功德。闻已不著了达非有。不起妄想不贪不味。观察诸法心无所倚。诸法如梦无有坚固。于诸善根不起有想。心无所著。但为化众生故。示现其身广说道教。欲令众生成就佛法。又复观察过去诸法。十方推求睹不可得。菩萨如是观已。复作是念。过去诸法皆悉舍离。是为菩萨修习过去施法。何等为菩萨修习未来施法。此菩萨闻未来世诸佛菩萨所行善根具足功德。闻已而不取相心无所有。不求往生彼方佛刹。无诸求想不生污愿。摄心不散不味不厌。不以善根回向于彼。不为生彼专修善根。亦不废舍。但因彼境界教化众生。欲令众生具足佛法。观察真实。此真实法。非有处所非无处所。非内非外非远非近。复作是念。若法非有不可不舍。是为菩萨修习未来施法。何等为菩萨修习现在施法。此菩萨闻四天王天三十三天。夜摩天。兜率陀天。化乐天。他化自在天。梵天。梵身天。梵辅天。梵眷属天。大梵天。光天。少光天。无量光天。光音天。净天。少净天。无量净天。遍净天。密身天。少密身天。无量密身天。密果天。不烦天。不热天。善现天。善见天。色究竟天。声闻缘觉具足功德。闻已心不惑乱正念不妄。不懈不没亦不忧戚。其心寂灭而无所取。菩萨唯作是念。一切诸行皆悉如梦。一切所行皆非真实。众生不知故流转恶道。菩萨于彼广为说法。远离诸恶成就佛法。修菩萨道心无惑乱。是为菩萨修习现在施法。何等为菩萨究竟施法。此菩萨摩诃萨。有无量众生形类不同。往诣其所作如是言。我有所须幸垂周给。我意既足仁愿亦满。菩萨闻是语已欢喜踊跃。随其所求施令满足。菩萨摩诃萨内自观察。从初入胎不净臭秽。泡段诸根生老病死。又具观此身。无有真实无所有相。无惭愧物贤圣所弃。恶露臭处犹如死尸。骨节相持血肉泥涂。九窍之门常流不净。菩萨见身无量过患。乃至不起一念贪惜是身。复作是念。此身危脆我当云何。既见此身无量过患。而生贪着。应当弃舍施彼众生充满其愿。我当于此不坚法中。求坚固法。令一切众生随其所愿悉得满足。开悟示导。皆令逮得清净法身。住无所住离身心相。是为菩萨摩诃萨第六无尽施藏。<br> 　　佛子。何等为菩萨摩诃萨无尽慧藏。此菩萨知色苦如实。知色集如实。知色灭如实。知色道如实。知受想行识苦如实。知识集如实。知识灭如实。知识道如实。知无明苦。知无明集。知无明灭。知无明道。知爱苦。知爱集。知爱灭。知爱道。知声闻。知声闻法。知声闻集。知声闻涅槃。知缘觉。知缘觉法。知缘觉集。知缘觉涅槃。知菩萨。知菩萨法。知菩萨集。知菩萨涅槃。云何知。知从业报因缘所造。诸行非我非坚固。无真实空无所有。不取诸法坚固之相。不取诸法所有之相。知一切法悉无所有。广为众生。说真实法。云何为说一切法不可坏。何等不可坏。色不可坏。受想行识不可坏。无明不可坏。声闻法。缘觉法。菩萨法。不可坏。何以故。一切诸法。不自作不他作。言语道断离一切处。不生不起不施不受。无有心意。菩萨成就如是等无尽慧藏。以少方便。则能逮得一切诸法善妙方便。自然明达不由他悟。此智慧藏有十种不可尽。何等为十。多闻善方便不可尽。亲近善知识不可尽。演一句法不可尽。入深法界不可尽。入无量智慧庄严不可尽。出生长养诸功德藏心无忧厌不可尽。入一切陀罗尼门不可尽。分别了知一切众生语言音声不可尽。得普令众生离诸疑惑不可尽。得一切佛自在示现教化众生所行成就不可尽。是为十种不可尽法。是为菩萨摩诃萨第七无尽慧藏。菩萨住此无尽慧藏。疾得无上平等正觉。<br> 　　佛子。何等为菩萨摩诃萨无尽念藏。此菩萨舍离痴冥。忆念过去一生十生百生千生万生。乃至阿僧祇不可思议无分齐不可说亿那由他生。成劫。坏劫。成坏劫。非一成劫。非一坏劫。非一成坏劫。百劫千劫百千亿那由他劫。乃至阿僧祇不可思议无分齐不可说亿那由他劫。念知一佛名号。乃至不可说不可说诸佛名号。念知授一佛记。乃至授不可说不可说诸佛记。念知一佛出世。乃至念知不可说不可说诸佛出世。念知从一佛所受一修多罗。乃至不可说不可说佛所受不可说不可说修多罗。祇夜。受记。伽陀。因缘。忧陀那。本事。本生。方广。未曾有。譬喻。忧波提舍。亦复如是。念知一会众一时说法。乃至不可说不可说时会说法。念知一根乃至不可说不可说诸根。念知一烦恼乃至不可说不可说诸烦恼。念知一三昧乃至不可说不可说诸三昧。菩萨作如是念。妙念。净念。不浊念。遍净念。离尘念。离种种尘念。离垢念。光曜念。乐念。无障碍念。此菩萨作是念时。一切世间不能娆乱。诸根清净不复染着。一切世间众魔外道所不能坏。念持一切诸佛法藏。决定明了未曾错乱。是为菩萨摩诃萨第八无尽念藏。<br> 　　佛子。何等为菩萨摩诃萨无尽闻持藏。此菩萨于诸佛所。闻持一品修多罗。乃至闻持不可说不可说修多罗。未曾忘失一字一句。于一生中而不忘失。乃至不可说不可说生。未曾忘失一字一句。闻持一佛名号。乃至闻持不可说不可说佛名号。闻持一世界名字。乃至闻持不可说不可说世界名字。闻持一劫名字。乃至闻持不可说不可说劫名字。闻持一如来记。乃至闻持不可说不可说如来记。闻持一修多罗。乃至闻持不可说不可说修多罗。闻持一会名字。乃至闻持不可说不可说会名字。闻持一时说法。乃至闻持不可说不可说时说法。闻持一根。乃至闻持不可说不可说诸根。闻持一烦恼。乃至闻持不可说不可说烦恼。闻持一三昧。乃至闻持不可说不可说三昧。是为菩萨摩诃萨第九甚深无尽闻持藏。此闻持藏。唯佛境界余无能及。<br> 　　佛子。何等为菩萨摩诃萨无尽辩藏。此菩萨成就甚深智慧。广为众生演说诸法。不违一切诸佛经典。说一品法。乃至说不可说不可说品法。说一佛名号。乃至说不可说不可说诸佛名号。说一世界名字。说一佛记。说一修多罗。说一会。说一时。说一法。说一根。说一烦恼。说一三昧。乃至说不可说不可说诸三昧。或一日说一句一味法无尽。乃至不可说不可说劫。说一句一味法而无穷尽。一切诸劫尚可穷尽。说一句一味不可穷尽。何以故。此菩萨成就十种无尽藏故。成就此藏故。得摄一切法。陀罗尼门现在前。百万阿僧祇陀罗尼以为眷属。此菩萨成就百万阿僧祇陀罗尼眷属已。以法光明辩才。广为众生演说深法。以广长舌出妙音声。充满一切十方世界随顺诸根除灭烦恼。皆令欢喜。善入一切音声。于一切文字。得不断辩。入普照法门。说一切众生如来种子不可断故。不舍菩萨一切诸行。心无忧厌。何以故。此菩萨成就充满虚空法界清净法身故。是为菩萨摩诃萨第十无尽辩藏。此藏无量无分齐。无间不可坏。无断不可断。不退转。甚深无底。以一切法门。入一切佛法。 <br> 　　佛子。是为菩萨摩诃萨十种无尽藏。令一切众生究竟成就无上菩提。此藏有十种无尽深法。何等为十。饶益一切众生故。善回向故。不断本愿一切劫行故。心无量无边观察平等如虚空故。回向有为不着无为故。一切法无尽念念知境界故。大愿不可坏故。究竟诸力陀罗尼行故。诸佛护念故。入一切法如幻化故。是为十种无尽法。能令一切众生。得无尽藏。</p>
<div class="jwbt-box"><div class="jwbtbm"><a name=j0083-02-9><a href="0083-02.htm#MENU-top">如来升兜率天宫一切宝殿品第十九之一</div></div></a></a>
<p> 　　尔时佛威神力故。十方一切世界。诸四天下。一一阎浮提。皆有如来坐菩提树。无不显现。彼诸菩萨。承佛神力说种种法。皆悉自谓在于佛所。<br> 　　尔时如来。以自在神力。不离菩提树座及须弥顶妙胜殿上夜摩天宫宝庄严殿。趣兜率天宫一切宝庄严殿。时彼天王遥见佛来。即于殿上敷如意宝藏师子之座。以种种天宝而庄严之。过去修习善根所得。一切如来威神护持。不可数那由他阿僧祇善根所生。一切诸佛净法所起。一切众生所共庄严。无量功德之所成就。离一切恶。清净业报。一切乐观无有厌足。出离世间诸法所起。清净无污。一切世间因缘所起。一切众生见不能尽。以无量庄严具而庄严之。所谓百万亿栏楯。百万亿宝网罗覆其上。百万亿华帐以张其上。百万亿华鬘以垂四边。百万亿香帐普熏十方。百万亿宝帐以张其上。百万亿华盖诸天执持。百万亿华鬘盖百万亿宝盖以盖其上。百万亿宝衣以敷其上。百万亿妙宝楼阁。百万亿如意宝王网罗覆其上。百万亿胜妙杂网。百万亿众宝璎珞间错垂下。百万亿众妙杂宝。百万亿杂宝网盖以覆其上。百万亿杂宝网衣。百万亿妙宝莲华。开敷光曜。百万亿无厌香网。普熏十方。百万亿大宝帐网。以覆其上。百万亿宝铃。微动出和雅音。百万亿栴檀宝帐。普熏十方。百万亿杂宝妙华。以散其上。百万亿杂色宝衣。以覆其上。百万亿菩萨大帐。百万亿杂宝盖帐。百万亿清净金帐。百万亿净琉璃帐。百万亿杂宝藏帐。百万亿一切宝帐。以覆其上。百万亿杂宝妙华。周匝围绕。百万亿宝形像帐。百万亿众妙宝鬘。百万亿香鬘。普熏十方。百万亿天曼陀罗栴檀。色香具足普熏十方。百万亿天庄严具。百万亿妙宝华鬘。百万亿胜妙宝藏。百万亿胜宝藏鬘。百万亿清净宝鬘。百万亿海宝藏鬘。百万亿因陀罗金刚妙宝。百万亿妙宝缯彩。以为垂带。百万亿无量自在妙宝。百万亿真金宝藏。清净微妙。百万亿毗楼那宝。以为照曜。百万亿因尼罗宝。杂宝校饰。百万亿首罗幢宝光曜明净。百万亿火珠宝。出大光明普照十方。百万亿天坚固宝。以为窗牖。百万亿净功德宝。无量妙色。百万亿杂宝偏阁。清净妙藏。百万亿大海月宝。百万亿离垢藏宝。百万亿心王宝。无量欢喜。百万亿师子面宝。百万亿阎浮檀宝。百万亿一切世间清净藏宝。百万亿一切世间因陀罗幢宝。百万亿罗阇藏宝。百万亿须弥山王殊胜幢宝。百万亿解脱妙宝。百万亿琉璃鬘网。周匝垂下。百万亿赤色宝鬘。百万亿乐摩尼宝。百万亿清净乐宝。百万亿众杂宝藏。百万亿赤色解脱乐见妙宝。百万亿无量色宝鬘。百万亿无比宝。百万亿净光明宝。普照殊胜。百万亿摩尼宝像。百万亿因陀罗宝。百万亿黑沉水香。普熏十方。百万亿不可思议众杂妙香。普熏十方一切佛刹。百万亿十方妙香。普熏世界。百万亿最殊胜香。普熏十方。百万亿香像香彻十方。百万亿随所乐香。普熏十方。百万亿净光明香。普熏众生。百万亿种种色香。普熏佛刹。不退转香。百万亿涂香。百万亿栴檀涂香。百万亿香熏香。百万亿莲华藏黑沉香云。充满十方。百万亿丸香烟云。充满十方。百万亿妙光明香。常熏不绝。百万亿妙音声香。能转众心。百万亿明相香。普熏众味。百万亿能开悟香。远离嗔恚寂静诸根充满十方。百万亿香王香。普熏十方。雨百万亿天华云雨。百万亿天香云雨。百万亿天粖香云雨。百万亿天妙莲华云雨。百万亿天种种宝华云雨。百万亿天青莲华不断云雨。百万亿天宝莲华云雨。百万亿天分陀利华云雨。百万亿天曼陀罗华云雨。百万亿天一切杂华云雨。百万亿天种种衣云雨。百万亿天杂宝普照十方云雨。百万亿天种种盖云雨。百万亿天无量色幡云雨。百万亿天冠云雨。百万亿天种种庄严天冠云雨。百万亿天庄严具云雨。百万亿杂色天鬘云雨。百万亿种种大庄严天鬘云雨。百万亿种种色天栴檀云雨。百万亿天沉水香云雨。百万亿天宝幢。百万亿天杂幡。百万亿天带垂下。百万亿天和香。普熏十方。百万亿天妙功德宝鬘垂下。百万亿天多罗宝。悬布光曜。百万亿天拂。执持侍立。百万亿天金铃网。微风吹动出妙音声。百万亿天宝栏楯。周匝围绕。百万亿天多罗宝墙。周回四绕。百万亿天杂宝树。围绕覆荫。百万亿天杂宝楼阁。庄严其内。百万亿天胜宝门。百万亿天真金铃。微风吹动出和雅音。百万亿清净天须。布列垂下。百万亿天苏婆提宝。杂相解脱。百万亿天金刚藏众妙璎珞。百万亿天杂宝盖。诸天执持。百万亿天杂宝网。百万亿天杂宝藏。光曜殊特。百万亿天净光明。普照十方。百万亿大光普曜。百万亿日藏光明。普照一切。百万亿杂色月光。百万亿离痴净香。百万亿天妙华藏。开敷鲜茂。百万亿宝网藏。百万亿华网。百万亿香网。以覆其上。百万亿天杂宝衣。以敷其上。百万亿天诸宝衣。处处敷置。百万亿天青色衣。百万亿天杂黄衣。百万亿天杂朱衣。百万亿天杂色衣。百万亿天杂宝衣。百万亿种种熏衣。百万亿殊胜宝衣。能令众生发欢喜心。如是等衣以敷其上。百万亿白净妙衣。以覆其上。百万亿天幢宝铃。出微妙音。百万亿白净宝幢。微风吹动出妙音声。百万亿天缯彩幢。百万亿香幢。出众香网。百万亿华幢。雨一切华。百万亿天妙衣幢。百万亿摩尼宝幢。百万亿天一切庄严具幢。百万亿天鬘幢。四面行列。百万亿天盖幢。一切宝铃出妙音声。百万亿天螺。出妙音声。百万亿天鼓。出大音声。百万亿天琴。出微妙音。百万亿天牟陀罗。出大音声。百万亿天娱乐具。百万亿天乐音声。充满十方一切佛刹。百万亿化音声。声彻十方。众生闻者悉解如响。百万亿天妓乐音。同时俱作。百万亿天神力妓乐。出相和音。百万亿一切诸天娱乐之具。出妙音声。百万亿妙音。赞叹如来。百万亿胜妙喜音。赞叹如来。百万亿甚深音声。赞叹如来。百万亿种种音声。叹佛果报。百万亿细微音声。称扬赞叹出三界法。百万亿寂静音声。赞叹如来本所修行。百万亿音。赞叹如来百万亿劫永离嗔恚。赞叹百万亿供养供养过去诸佛。百万亿法门。赞叹如来百万亿音。赞叹一切菩萨功德不可穷尽。百万亿音。赞叹菩萨一切诸地功德具足。百万亿音。赞叹诸佛无有厌足。百万亿音。称扬赞叹见佛之行。百万亿音。赞叹深法。其闻音者得深智慧。无有障碍。百万亿妙音。充满十方一切世界。百万亿妙音。叹诸众生。随其志愿皆令欢喜。百万亿音。叹一切世间。其闻音者解一切法真实之性。百万亿音。赞叹如来。其闻音者。悉能恭敬一切如来。百万亿音。叹佛境界一切功德。百万亿音。叹诸总持善妙方便。善知分别一切诸法。闻持一切诸如来法。百万亿音。赞叹甚深具足诸法。百万亿音。叹发心菩萨。修习长养一切种智。百万亿音。叹治地菩萨。其心欢喜。百万亿音。叹修行地菩萨。清净解脱。百万亿音。叹生贵菩萨。心得安住。百万亿音。赞叹方便具足菩萨。于摩诃衍究竟决定。百万亿音。叹善现菩萨具足一切菩萨所行。百万亿音。赞叹不退菩萨所行。一切诸地皆悉清净。百万亿音。叹童真菩萨。光明普照一切十方。百万亿音。叹王子菩萨。善入甚深不可思议诸佛境界。百万亿音。叹灌顶菩萨。能现一切诸如来力。百万亿神力自在。百万亿清净解脱。出生百万亿清净解脱。百万亿长养大欢喜法。百万亿住不坏信。百万亿长养勇猛之力。百万亿长养名闻法。百万亿分别法义。广说定慧。百万亿正念清净不乱。出生百万亿定慧。百万亿陀罗尼。悉能受持一切佛法。出生百万亿广大智慧。出生百万亿深心信佛信根坚固。出生百万亿清净檀波罗蜜。出生百万亿尸波罗蜜。出生百万亿羼提波罗蜜。不生恚心。具足诸佛羼提波罗蜜。出生百万亿毗梨耶波罗蜜。究竟具足无量毗梨耶波罗蜜。出生百万亿禅波罗蜜。无量诸禅寂静照明。出生百万亿般若波罗蜜。照一切法。出生百万亿清净大愿。出生百万亿诸深法门智慧灯明。出生十方诸佛百万亿深妙法门。出生百万亿离痴示现善妙方便。出生百万亿诸法之行。普入百万亿诸佛之刹。百万亿清净法身。往诣十方一切佛刹。出生百万亿如来微妙音声。出生百万亿一切种智善妙方便。出生百万亿具足法门。出生百万亿正法知见。悉见一切诸佛实法。犹如宝幢。出生百万亿智慧。示现如来境界无所障碍。百万亿诸天神王。恭敬礼拜。百万亿龙王。一心谛观而无厌足。百万亿夜叉王。合掌敬立。百万亿乾闼婆王。一心恭敬目不暂舍。百万亿阿修罗王。断除憍慢敬心侍立。百万亿宝金翅鸟王。口衔缯带。百万亿紧那罗王。欢喜立侍。百万亿摩睺罗王。踊跃欢喜一心谛观。百万亿婆罗门王。恭敬礼拜。百万亿一切世间诸王。恭敬顶礼。百万亿诸释天王。恭敬尊重一心观察。百万亿夜摩天王。踊跃欢喜高声赞叹。百万亿兜率陀天王。恭敬礼拜。百万亿化乐天王。恭敬赞叹。百万亿他化自在天王。合掌恭敬一心侍立。百万亿梵天王。一心观察。百万亿摩醯首罗天王。恭敬赞叹。百万亿菩萨。恭敬赞叹。百万亿天女。恭敬供养。百万亿愿天。敬心顶礼。百万亿宿命。近亲善知识天妙声赞叹。百万亿梵身天。布身敬礼。百万亿梵辅天。恭敬顶礼。百万亿梵眷属天。围绕侍卫。百万亿大梵王。赞叹称扬无量功德。百万亿光天。五体投地。百万亿少光天。宣扬赞叹佛世难值。百万亿无量光天。赞叹礼拜。百万亿光音天。赞叹如来。难遇难见。百万亿净天。恭敬礼拜。百万亿少净天。恭敬礼拜。百万亿无量净天。乐见佛故。于虚空中自投来下。百万亿遍净天。合掌敬住。百万亿密身天。忆本功德称扬赞叹。百万亿少密身天。生如来想一心求见。百万亿无量密身天。清净善业恭敬礼拜。百万亿密果天。布身敬礼。百万亿无烦天。得坚固信恭敬礼拜。百万亿无热天。合掌观察心无厌足。百万亿善现天。恭敬礼拜。百万亿善见天。忆念无量佛所。恭敬供养心无厌足。百万亿阿迦尼吒天。恭敬礼拜。百万亿种种天。皆大欢喜恭敬赞叹。百万亿诸天。以种种善慧而庄严之。</p>
<div class="jwbt-box"><div class="jwbt"><a name=j0083-02-10><a href="0083-02.htm#MENU-top">大方广佛华严经卷第十四</div></a></a>
<div class="jwbtbm"><a name=j0083-02-11><a href="0083-02.htm#MENU-top">如来升兜率天宫一切宝殿品第十九之二</div></div></a></a>
<p>　　 百万亿诸大菩萨。顶戴护持。百万亿华手菩萨。雨一切华百万亿香手菩萨。雨一切香百万亿鬘手菩萨。雨一切鬘。百万亿粖香手菩萨。雨一切粖香。百万亿衣手菩萨。雨一切宝衣。百万亿幢手菩萨。雨一切幢。百万亿幡手菩萨。雨一切幡。百万亿宝手菩萨。雨一切宝。百万亿庄严手菩萨。普雨一切诸庄严具。百万亿诸天。以天种种庄严宫殿。而以庄严。欢喜天子。以百万亿诸天庄严宫殿。而庄严之。百万亿生贵天子。法身普覆。百万亿灌顶天子。举身持座。出生百万亿菩萨清净大愿。出生百万亿菩萨初清净心。出生菩萨百万亿柔软利根。百万亿禅藏皆悉清净。菩萨百万亿清净解脱。严治菩萨百万亿诸清净业。出生菩萨百万亿安住生贵地。出生菩萨百万亿法门普照一切。成就百万亿菩萨诸地。教化调伏百万亿大众。百万亿诸善根所起。百万亿诸佛护持。百万亿功德所成。百万亿直心庄严清净。百万亿大愿庄严清净。百万亿善行所起。百万亿诸法充满。百万亿自在神力之所成就。百万亿诸功德所起。以百万亿赞法。而赞叹之。如此世界四天下兜率陀天宫。一切宝庄严殿。为如来敷摩尼宝藏师子之座。十方一切诸佛世界。诸四天下。兜率陀天宫。一切宝庄严殿。为如来敷摩尼宝藏师子之座。亦复如是。<br> 　　 尔时兜率陀天王。为如来敷高座竟。与不可计阿僧祇兜率陀天子俱。奉迎如来。雨阿僧祇色上妙诸华。供养如来。雨不可思议香。雨无量色鬘。雨上妙栴檀。雨无量种种宝盖。雨细妙天衣。雨无量杂宝。供养如来。以欢喜心。雨天上妙诸庄严具。烧种种香。香气普熏十方世界。雨栴檀粖香。沉水粖香。坚固粖香。供养如来。无量天子。各从其身出无量无数诸天子身。阿僧祇兜率陀天子。及他方来诸天子众。皆大欢喜恭敬作礼。阿僧祇天女众。欢喜无量。一心寂然谛观如来。不可数不可说诸大菩萨。悉从他方兜率天来。住于虚空。以不可思议诸供养具。供养如来。出过一切诸天供养。以阿僧祇胜妙音声。赞叹如来。佛神力故。过去诸佛所修善根故。如来不可思议自在神力故。一切兜率陀天子及诸天女。一心恭敬静默观佛。咸作是念。如来出世甚难值遇。功德具足智慧无碍。平等正觉我今得见。作是念已。皆大欢喜。阿僧祇那由他兜率陀天子。来诣佛所。各以身上天衣。盛种种宝。又以身上天衣。盛种种香。一切宝衣诸庄严具。栴檀粖香。沉水粖香。天妙宝粖香。诸天香华。天曼陀罗华。普散十方供养如来。亿那由他无数天子。以种种上妙供具。庄严虚空。烧众名香。香气成云。充满十方一切虚空。智境界心故。雨天华云庄严虚空。于如来所起欢喜心故。雨一切天盖云。庄严虚空充满十方。得敬佛心故。雨一切天鬘云。庄严虚空充满十方。供养佛故。以阿僧祇白净宝网。遍满虚空以为庄严。悬众金铃而间错之。自然微动出妙音声。悟三乘者令得解脱。无数宝帐。庄严虚空弥覆十方。于如来所得深信故。普雨一切妙宝鬘云。未曾断绝。以阿僧祇诸天宫殿。庄严虚空。一切天乐出微妙音。充满十方。至心踊悦。尊敬佛故。以阿僧祇种种妙衣。庄严虚空。得佛出世难遇心故。雨阿僧祇诸天宝冠。庄严虚空。于如来所得欣敬心故。雨阿僧祇上妙众宝及天宝鬘。庄严虚空。无数亿那由他天子。各从身出阿僧祇种种色华。供养如来无有穷尽。于如来所欢喜恭敬故。以无数种种随所乐香。供养如来。于如来所欢喜恭敬故。以阿僧祇栴檀粖香。供养如来。于如来所得无比欢喜故。以种种宝盖。供养如来。长养念佛三昧故。以无数种种上妙宝衣。以布道路供养如来。于如来所得欢喜恭敬故。以无量无数杂色宝幢。供养如来。于如来所得无量欢喜心故。以阿僧祇杂色宝幡。供养如来。于如来所得欢喜恭敬故。以无数天乐出微妙音。供养如来。其心常定未曾散乱。不可说亿那由他菩萨。于兜率陀天宫。以离三界一切供具。从真实法生离诸烦恼大慈之心。充满十方无有障碍。具足方便诸甚深法。唯有诸佛乃能测量。余无能及。坚固净信之所长养。不可思议善根所生。无数变化因力所起。从诸如来真法化生。无行法印。一切宝盖普覆法界。供养如来。出过诸天一切所供。一切波罗蜜所起。一切华帐普覆法界。出过诸天所供养上。供养如来。清净解脱。充满一切诸佛境界。一切宝衣。普覆庄严一切法界。出过诸天所供养上。供养如来。无生法忍所起。杂宝铃网。普覆庄严一切法界。出过诸天所供养上。供养如来。入无碍智慧。以一切坚固香。庄严法界。出过诸天所供养上。供养如来。解一切法犹如幻化。敷置一切妙宝高座。庄严法界。出过诸天所供养上。供养如来。其心境界与如来等。坐处境界亦同如来。建一切宝幢庄严法界。出过诸天所供养上。供养如来。善解应时。供养如来。以一切宝殿庄严法界。出过诸天所供养上。供养如来。解一切法如梦。以种种宝华庄严法界。出过诸天所供养上。供养如来。无著善根所生。充满一切法界。此等无量菩萨。皆从身出一切坚固香云。一切杂色华云。一切杂色衣云。一切栴檀香云。一切庄严宝盖云。一切种种香云。一切华鬘云。一切清净庄严具云。出过诸天所供养上。供养如来。无量菩萨。称叹如来真实功德。永离颠倒安住正法。具一切力。能令众生离诸恶难。开示善道。于一音中演无量法。从一切陀罗尼生。辩才之藏。不可穷尽。具足无畏心常欢喜。菩萨以如是等无量妙法。赞叹如来。法身充满虚空法界。心与三世诸如来等。<br> 　　 尔时一切诸天众。及他方来诸天子众。并不可数诸佛刹一切菩萨。见如来等正觉。不可思议人中之雄。其身无量不可称数。示现不可思议神足。令一切众生皆大欢喜。周遍充满一切虚空。诸佛功德庄严一切法界。令一切众生安住一切善根。成就神力。出过一切诸语言道。一切菩萨恭敬供养。随所应化现身救度。具足一切清净善根。显现如来无上功德。智慧境界不可穷尽。无比三昧之所出生。法身普至一切众生。无有分际。令一切众生皆大欢喜。不断一切智种。住佛所住。于三世诸佛家生。无尽众生皆令清净。悉能出生一切菩萨清净智慧。发起一切菩萨诸根。一切法云普覆法界。如来教化究竟无余。随其所愿悉令满足。安立清净平等正智。出过一切众生之上。得一切智。以正觉眼普观世间。随其先世所修善根。悉能示现。普发大心。众生爱乐。智慧安住无能坏者。善知众生。分别诸刹。于不退转善法中生。不坏法性分别法界。现如来身无量无数。远离痴妄安住真实。一切众生叹无能尽。教化一切。修念佛三昧。充满法界。度脱众生无量无边。本之所请悉能化度。随其所应以法惠施。种种方便调伏众生。随彼欲性悉令清净。示现色身不可思议。等观众生心无所著。住无碍住所见无障。善解如来一切诸力。心常寂定未曾散乱。住一切智。善能演说句身味身真实之义。悉能深入无量智海。出生无量功德慧藏。如来日出普照法界。众生愿力常住不没。住佛所住坚固不坏。于我我所心无所著。所行诸法永离世间。于一切世无所染污。在大众会建智慧幢。智慧超出一切世间。无所染着。以大悲心拯拔众苦。安立众生于深妙智。饶益众生功德无尽。悉善分别菩萨智慧。信向佛道成最正觉。出于大慈显现大悲。佛身无量诸法庄严种种音声演无量法。随其所应充满其愿。于去来今心常清净。悉令群生不着境界。能与一切诸菩萨记。生于三世诸如来家。普于十方。智慧无碍。一切悉至而无所著。于诸佛世界。了达真实。善能分别一切众生。出世功德。普为一切世间灯明。生死垢恼无能染着。佛智慧月普照法界。了达诸法无真实性。无量深智观察平等。慧心明净普照十方。解了诸法如梦如化。一切世间心诸佛心及诸业报。随其所应显现真实。顺众生根为现佛身。如来境界。悉能容受一切众生。普知众生所行诸法。解了其相无有自性。知一切世间一性非性。随顺众生示现有性。欲令众生超出三界。一向正趣无上菩提。救护拯济一切众生。未曾妄取世间之相。灭诸烦恼正观世间。大乘辔勒所行不乱。成就一切诸法善利。悉能分别众生善根。业报清净。智慧明了。等入三世。永离世间一切虚妄。放光明网普照十方。令一切众普见如来。分别一切十方佛刹。相好具足乐观无厌。菩萨所行功德智慧之所兴起。善能分别诸根境界。所行佛事不失其时。成就三世诸佛无量方便。慈悲普覆一切众生。周遍普降陀罗尼雨。皆令成就诸佛功德。无量妙色庄严佛身。十方众生靡不瞻睹。除灭一切世间障碍。分别诸法解真实义。成就功德自在法王。功德日王。普能照曜一切世间。最上福田。依因一切智慧缘生。化身充满一切世间。一一化身。普放无量智慧光明。无碍天缯冠顶法王。功德无量悉能随顺分别世间。无上导师开化群生。如来智慧。一切世间无畏之乘。一切世间无上医王。了知众生所病轻重。永离痴冥坚固不退。净慧眼藏。善能分别一切世间。开示众生一切业报。众生病苦悉能除灭。无量方便而度脱之。随其所应常不失时。等观众生远离诸恶。示现业报犹如幻化。随其所应为现佛身。普令众生悉见导师。分别世间一切诸法。欢喜敬佛长养善根。得不退转。随彼所业皆分别知。一切众生长眠生死。如来出世能觉悟之。安慰世间令无怖畏。心无所著无能坏者。安住智慧方便具足。如来最胜严净众生。智慧山王开净法门。或现佛身或现菩萨。开导众生。远离众恶安置善地。无量功德庄严佛身。业行所成示现世间。一切智慧得到彼岸。成佛道时悉令清净。能满世间一切所愿。开示世间坚固善友。光明清净遍照十方。普为众生示现其身。灭除无量众生悭垢。悉令众生善根清净。随其所愿皆得满足。等观众生无上中下。摄取善根起清净业。降伏众魔除灭烦恼。出生无量无碍之力。一切世间净光明王。无碍慧日照除痴冥。常以法施一切众生。无量无边如来智藏。光明清净普照十方。令一切众生远离怨仇。随其所愿皆悉充满。最胜福田靡不归依。果报无量具足清净。少修善根获大功德。安置众生无尽智地。一切善根皆由心起。无量欢喜清净功德。能除众生恶道诸难。如是正念如来。如是观察正觉。如是入智慧渊。如是入功德海。如是至虚空智慧。如是知众生福田。如是正知如来。如是观察净业相好。如是正知法身普照十方。如是知佛示现一切不可思议自在神力。<br> 　　 尔时诸天。见如来身一一毛孔。出阿僧祇亿那由他光明。一一光明。有阿僧祇妙色。阿僧祇清净照明阿僧祇佛刹。阿僧祇众生。阿僧祇欢喜长养阿僧祇佛勇猛精进净阿僧祇寂灭三昧。阿僧祇诸根清凉柔软。阿僧祇恭敬如来。<br> 　　 尔时诸天。复见佛身。出不可思议杂色光明轮。一一光明轮。有不可思议色。不可思议照明。普照十方无量无边一切法界。示现如来无量无数自在神力。众生皆闻清净妙香。又自然出不可思议偈。宣扬演说出世间法。具足成就离世善根。显现阿僧祇亿那由他不可思议上妙庄严。不可思议劫赞叹光明不能穷尽。从如来无尽自在中生。悉普照现不可思议刹。诸佛出世。安立众生于智慧门。入真实义。显现不可思议如来化身。普照无量无数不可思议诸佛世界及诸法界。十方一切世界。究竟法界虚空界。持一切世界故起。普令众生清净平等从如来无碍一切智佛所住生。又佛身中。出无量无数不可思议妙宝光明。本于无量无数不可思议诸如来所修功德故。得是光明。清净大愿善根所起。无量佛所修习清净不放逸行。一向专求无上菩提。得是光明。出生无量无边善根。普令众生于如来所。除灭疑惑得见如来。又睹自在神力。安立无量众生胜善根门。度众生海。于一切佛刹。为诸菩萨。演说诸佛不思议法。尔时如来。以大慈悲普覆一切。示现一切智慧庄严。欲令无量无边不可思议诸佛世界一切众生。未信者信。已信者增长善根。已增长者令其清净。已清净者令其成熟。已成熟者令其解脱。得甚深法。具足无量智慧光明。满足誓愿。一切智心坚固不转。不坏法性。闻真实际而不惊怖。具足解达如来实法。满足一切诸波罗蜜。成就清净出世善根。具足修习普贤所行。成就如来无量自在。远离魔界入佛境界。解甚深法得不思议智。大乘弘愿坚固不转。常见诸佛得无量智。无量无边功德藏力。发胜妙心离疑网地。灭恶清净常依如来。于真实法坚固不转。得入一切诸菩萨众。常在三世诸如来家。如来显现如是等类。无量无数清净善根。调伏众生。悉欲令彼知佛功德。照明一切无碍慧藏。如来不可思议大神通力。于一切趣普现自在。本所志愿皆悉满足。具足净慧。究竟诸佛最胜善逝。成就法王一切自在。具足出生一切智门。成就最胜清净法身。三世诸佛功德平等。一切世间无能为喻。相好严身具足诸力。见无厌足。于一切劫。称说如来智慧功德。自在示现不可穷尽。一切菩萨不能究竟。普为众生圆满慧日。灭三世暗。逮得法王神力自在。出生无量清净功德。<br> 　　 尔时兜率天王。为如来设如是等诸供具已。与无量无数阿僧祇兜率陀天子俱。恭敬合掌。白佛言。善来世尊。善来正觉。唯愿哀愍处此宫殿。<br> 　　 尔时世尊。以佛庄严而自庄严。众生见者无不敬乐。一切菩萨之所愿求。令兜率诸天皆大欢喜。普令众生修佛境界种佛善根。功德无尽。逮得清净不可坏信。常供养佛心无厌倦。正心清净发起众生。求一切智故。受兜率天王请。即升一切宝庄严殿如意宝藏师子之座。如此世界四天下兜率天宫如来受请。升一切宝庄严殿如意宝藏师子之座。一切十方诸四天下兜率天宫一切宝庄严殿如意宝藏师子之座。亦复如是。尔时一切宝庄严殿。自然殊特。妙宝庄严。出过诸天庄严之上。一切宝网弥覆其上。普雨一切妙宝云雨。一切宝庄严云雨。一切宝衣云雨。一切栴檀云雨。一切坚固香云雨。一切杂宝庄严云雨。不可思议众华云雨。自然演出不可思议妓乐音声。宣扬如来一切种智微妙法言。如是一切诸供养具。悉过诸天所供养上。尔时佛威神力。为兜率天王故。一切音乐寂然无声不复扰乱天王正念。长养善根增益大心。勇猛精进甚大欢喜。正心清净。即发无上菩提之心。于诸法门总持不忘。<br> 　　 尔时兜率天王。承佛神力。即自忆念过去佛所所种善根以偈颂曰。<br> 　　 无碍如来犹满月　　诸吉祥中最第一 <br> 　　 来入众宝庄严殿　　是故此处最吉祥 <br> 　　 无边如来智甚深　　诸吉祥中最第一 <br> 　　 来入清净金色殿　　是故此处最吉祥 <br> 　　 普眼如来甚明净　　诸吉祥中最第一 <br> 　　 来入宝藏莲华殿　　是故此处最吉祥 <br> 　　 珊瑚如来色鲜洁　　诸吉祥中最第一 <br> 　　 来入清净宝藏殿　　是故此处最吉祥 <br> 　　 最胜如来论师子　　诸吉祥中最第一 <br> 　　 来入因陀宝山殿　　是故此处最吉祥 <br> 　　 满月如来德无量　　诸吉祥中最第一 <br> 　　 来入妙宝华藏殿　　是故此处最吉祥 <br> 　　 无量如来光无际　　诸吉祥中最第一 <br> 　　 来入宝树庄严殿　　是故此处最吉祥 <br> 　　 宝幢如来离疑惑　　诸吉祥中最第一 <br> 　　 来入妙宝庄严殿　　是故此处最吉祥 <br> 　　 无量慧佛人师子　　诸吉祥中最第一 <br> 　　 来入香山庄严殿　　是故此处最吉祥 <br> 　　 功德如来光普照　　诸吉祥中最第一 <br> 　　 来入胜宝庄严殿　　是故此处最吉祥 <br> 　　 如此间兜率天王承佛神力。忆念过去诸等正觉以偈赞叹。如是十方一切世界兜率天王。各自忆念过去佛所所种善根。以偈赞叹亦复如是。<br> 　　 尔时世尊。升一切宝庄严殿如意宝藏师子之座。结跏趺坐。清净法身。三世诸佛境界自在。皆悉平等。一向寂静。以一切诸佛庄严。而自庄严。无量无数不可思议清净大菩萨众。悉从他方世界来集。如来知时而为说法。法身不二无所染着。诸佛所起。如来法身离诸所行。尔时一切宝庄严殿。自然无量无数不可思议阿僧祇诸供养具。殊特奇妙。出过诸天所供养上。所谓华鬘涂香粖香。宝衣幢盖缯幡。种种众宝妓乐。恭敬供养赞叹如来。如是等不可思议一切供养诸庄严具。如此世界四天下兜率天宫。一切宝庄严殿如意宝藏师子之座。一切十方诸佛世界。亦复如是。 </p>
<div class="jwbt-box"><div class="jwbtbm"><a name=j0083-02-12><a href="0083-02.htm#MENU-top">兜率天宫菩萨云集赞佛品第二十</div></div></a></a>
<p> 　　 尔时佛神力故。十方各过万佛世界尘数刹外。彼有世界。名坚固宝。次名坚固乐。次名坚固宝王。次名坚固金。次名坚固摩尼。次名坚固金刚。次名坚固莲华。次名坚固青莲华。次名坚固栴檀。次名坚固香。其佛号寿无尽幢。次号风幢。次号清白幢。次号威仪幢。次号明相幢。次号常幢。次号上幢。次号自在幢。次号梵幢。次号宁泰幢。<br> 　　 彼诸菩萨名字悉同。其名曰金刚幢。次名坚固幢。次名勇猛幢。次名夜光幢。次名智幢。次名宝幢。次名精进幢。次名离垢幢。次名真实幢。次名法幢。<br> 　　 彼诸菩萨。各于其国佛所。净修梵行。一一菩萨。各将万佛世界微尘数等菩萨眷属。来诣佛所稽首礼敬。佛神力故。随所来方。化作如意宝藏师子之座。充满十方。结跏趺坐。白净宝网以履其身。又放阿僧祇千亿那由他光明。离垢光明无量光明。普照十方。以正直心摄取三宝。远离诸恶。菩萨大愿之所兴起。一切众生观无厌足。见者不虚无不调伏。显一切佛自在净法。为一切众生作归依处。劝化令发菩萨大愿。此诸菩萨。皆悉成就无量法门。所谓遍游十方一切佛刹无所障碍神足法门。见净法身无著法门。住持慧身能为无数变化之身。往诣无量佛所法门。入无量无边不可思议如来自在法门。无量无边一切智法门。无量光明普照诸法无畏方便法门。尽未来劫分别演说诸功德藏无尽辩法门。一切陀罗尼慧光普照法门。成就清净慧眼普观法界法门。智慧境界无量无边无缚无著究竟如虚空法门。如此世界兜率天宫菩萨云集。一切世界诸四天下兜率天宫云集菩萨。所从来国诸佛名号亦复如是。<br> 　　 尔时世尊。从两膝放百千亿那由他光明。普照十方虚空法界等一切世界诸四天下兜率天宫。一切如来神力自在皆悉显现。彼诸菩萨其有得见如来神力自在者。皆是卢舍那如来应供等正觉。行菩萨道。修习无量诸法门时善知识也。是诸菩萨。常乐诸佛甚深解脱自在神力。得不坏法界身。得无碍三昧。见不可思议佛心无所著。以无碍心充满法界。离垢宝心。常为诸佛之所护念。得佛无量住持神力。决定究竟到于彼岸。清净正念速成等觉。得诸如来心之源底。入深智慧而得自在。于甚深智究竟彼岸。清净法身住佛所住。得一切智与如来等。从智宝起。皆于如来妙趣中生。开发清净智慧法门。究竟金刚大智彼岸。成就金刚方便三昧。永离一切愚痴暗冥。教化成熟无量无边无数众生。诸佛一切决定自在。究竟彼岸。不着一切数。善学一切数。究竟一切数智。善住真实法。成就如是等无量无边不可称数不可穷尽不可言说诸功德藏。<br> 　　 尔时金刚幢菩萨。承佛神力。普观十方。以偈颂曰。 <br> 　　 如来不出世　　亦无有涅槃 <br> 　　 以本大愿力　　显现自在法 <br> 　　 是法难思议　　非心之境界 <br> 　　 究竟彼岸智　　乃见诸佛境 <br> 　　 色身非如来　　音声亦如是 <br> 　　 亦不离色声　　有佛自在力 <br> 　　 少智不能知　　甚深佛境界 <br> 　　 成就本业智　　乃达诸佛境 <br> 　　 诸佛无来处　　去亦无所至 <br> 　　 清净妙法身　　显现自在力 <br> 　　 无量世界中　　示现如来身 <br> 　　 广说微妙法　　其心无所著 <br> 　　 无量无边慧　　诸法无障碍 <br> 　　 入于深法界　　显现自在力 <br> 　　 众生及诸法　　了达无障碍 <br> 　　 变化身无量　　普现一切刹 <br> 　　 欲求一切智　　自然成正觉 <br> 　　 先当净其心　　具修菩萨行 <br> 　　 如是见如来　　无量自在力 <br> 　　 除疑常亲近　　无上善知识 <br> 　　 尔时坚固幢菩萨。承佛神力。普观十方。以偈颂曰。 <br> 　　 最上无过者　　甚深不可说 <br> 　　 一切语言断　　清净如虚空 <br> 　　 谛观人师子　　无量自在力 <br> 　　 诸佛无虚妄　　世间生妄想 <br> 　　 导师所演说　　其法甚深妙 <br> 　　 随顺因缘起　　如来清净身 <br> 　　 斯等大乘智　　诸佛之境界 <br> 　　 若欲求此智　　常应亲近佛 <br> 　　 清净心供养　　一切诸导师 <br> 　　 心常无厌足　　究竟成佛道 <br> 　　 无尽功德藏　　增长菩提心 <br> 　　 远离诸疑惑　　观佛无厌足 <br> 　　 究竟一切法　　法化生佛子 <br> 　　 彼悉能解了　　诸佛自在力 <br> 　　 智慧王所说　　欲为诸法本 <br> 　　 应起清净欲　　志求无上道 <br> 　　 若能敬诸佛　　知报如来恩 <br> 　　 彼人未曾离　　一切诸导师 <br> 　　 如是得见闻　　诸佛及佛法 <br> 　　 具足清净愿　　究竟无上道 <br> 　　 尔时勇猛幢菩萨。承佛神力。普观十方。以偈颂曰。 <br> 　　 有眼有日光　　能见细微色 <br> 　　 最胜神力故　　净心见诸佛 <br> 　　 勇猛勤方便　　能尽海源底 <br> 　　 智慧力如是　　究竟诸佛海 <br> 　　 譬如好良田　　植种必滋繁 <br> 　　 如是净心地　　出生诸佛法 <br> 　　 如贫得宝藏　　除灭饥寒苦 <br> 　　 菩萨得佛法　　离垢心清净 <br> 　　 譬如伽陀药　　能消一切毒 <br> 　　 天尊亦如是　　灭除烦恼毒 <br> 　　 因缘善知识　　生长信佛心 <br> 　　 因缘善知识　　得闻诸佛法 <br> 　　 无量无数劫　　常行无上施 <br> 　　 若能化一人　　功德超于彼 <br> 　　 如来相庄严　　功德难思议 <br> 　　 诸佛功德藏　　一切莫能知 <br> 　　 如来等正觉　　不起于一座 <br> 　　 悉能遍十方　　一切诸世界 <br> 　　 譬如虚空性　　不生亦不灭 <br> 　　 诸佛法如是　　亦复无生灭 <br> 　　 尔时夜光幢菩萨。承佛神力。普观十方。以偈颂曰。 <br> 　　 十方诸世界　　一切群生类 <br> 　　 普见天人尊　　清净妙法身 <br> 　　 譬如一心力　　能生种种心 <br> 　　 如来一法身　　出生诸佛身 <br> 　　 菩提无二法　　亦无有自性 <br> 　　 无二净法身　　庄严无不现 <br> 　　 究竟如虚空　　犹如幻化现 <br> 　　 功德不可尽　　其唯诸佛境 <br> 　　 三世一切佛　　法身悉清净 <br> 　　 随其所应化　　普现妙色身 <br> 　　 未曾生想念　　我为如是像 <br> 　　 远离诸悕望　　自然应众生 <br> 　　 不坏诸法性　　亦不着法界 <br> 　　 应现种种形　　教化众生故 <br> 　　 法身非变化　　亦非非变化 <br> 　　 诸法无变化　　示现有变化 <br> 　　 正觉不可量　　究竟等法界 <br> 　　 深广无涯底　　言语道悉断 <br> 　　 一切趣道法　　如来知实义 <br> 　　 游行一切刹　　未曾有障碍。 <br> 　　 尔时智幢菩萨。承佛神力。普观十方。以偈颂曰。 <br> 　　 入于深智慧　　一切无障碍 <br> 　　 其心无齐限　　修习菩萨行 <br> 　　 普于十方刹　　常见一切佛 <br> 　　 彼佛无处所　　法亦无所著 <br> 　　 一一诸如来　　自在力无量 <br> 　　 不可思议劫　　说之无穷尽 <br> 　　 三世诸众生　　悉可知其数 <br> 　　 导师功德藏　　其数不可尽 <br> 　　 无二不思议　　应现种种身 <br> 　　 十方无不见　　未曾有别异 <br> 　　 譬如净满月　　普现一切水 <br> 　　 影像虽无量　　本月未曾二 <br> 　　 如是无碍智　　成就等正觉 <br> 　　 应现一切刹　　佛身初无二 <br> 　　 非一亦非二　　亦复非无量 <br> 　　 随其所应化　　示现无量身 <br> 　　 佛身非过去　　亦复非未来 <br> 　　 一念现出生　　成佛入涅槃 <br> 　　 譬如幻化色　　不生亦不灭 <br> 　　 佛身亦如是　　寂然无生灭 <br> 　　 尔时宝幢菩萨。承佛神力。普观十方。以偈颂曰。 <br> 　　 如来身无量　　众生见有量 <br> 　　 随彼所应化　　导师为现身 <br> 　　 法身无处所　　充满十方界 <br> 　　 佛身难思议　　如空无分际 <br> 　　 彼无心意识　　亦无起心想 <br> 　　 诸佛之境界　　究竟无生灭 <br> 　　 譬如无目人　　不睹内外色 <br> 　　 如来不出世　　不见一切法 <br> 　　 饶益众生故　　如来出世间 <br> 　　 众生见有出　　而实无兴世 <br> 　　 佛刹非如来　　昼夜亦如是 <br> 　　 年月至一念　　悉非等正觉 <br> 　　 众生咸说言　　佛日出世间 <br> 　　 导师自觉悟　　如来非净日 <br> 　　 虚妄无所有　　言语道悉断 <br> 　　 三世诸如来　　出世亦如是 <br> 　　 譬如清净日　　不与昏夜俱 <br> 　　 而说日夜相　　诸佛亦如是 <br> 　　 三世一切劫　　不与如来俱 <br> 　　 而说三世佛　　导师法如是<br> 　　 尔时精进幢菩萨。承佛神力。普观十方。以偈颂曰。 <br> 　　 一切诸导师　　身同义亦然 <br> 　　 普于十方界　　随应各别异 <br> 　　 观察牟尼尊　　境界甚深妙 <br> 　　 充满诸法界　　一切悉无余 <br> 　　 如来净法身　　非是内身数 <br> 　　 如来净法身　　亦非外身数 <br> 　　 随彼众生行　　种种无量业 <br> 　　 是故见如来　　各各悉不同 <br> 　　 如来妙法身　　一切莫能数 <br> 　　 甚深难思议　　唯是佛境界 <br> 　　 如我非境界　　思量所不及 <br> 　　 佛法身如是　　一切莫能测 <br> 　　 如刹难思议　　而见净庄严 <br> 　　 佛身亦如是　　妙相无不现 <br> 　　 犹如一切法　　因缘和合生 <br> 　　 如是因缘会　　得见诸如来 <br> 　　 譬如随意珠　　悉满众生意 <br> 　　 诸佛法如是　　能满一切愿 <br> 　　 无量世界中　　导师兴于世 <br> 　　 如来本愿力　　普应十方界 <br> 　　 尔时离垢幢菩萨。承佛神力。普观十方。以偈颂曰。 <br> 　　 诸佛智慧光　　圆满净世间 <br> 　　 能净世间已　　令入诸佛法 <br> 　　 设有人欲见　　众生数等佛 <br> 　　 如来一切应　　而实无来处 <br> 　　 专念佛境界　　生起无量心 <br> 　　 所见诸如来　　其数与心等 <br> 　　 具足白净法　　名闻满十方 <br> 　　 彼于一切智　　其心安不动 <br> 　　 导师为众生　　如应演说法 <br> 　　 随所宜见处　　普现最胜身 <br> 　　 佛身非我所　　世界亦如是 <br> 　　 说心非我所　　觉无我菩提 <br> 　　 一切人师子　　无量自在力 <br> 　　 示现念等身　　种种相庄严 <br> 　　 世间即是身　　身即是最胜 <br> 　　 知身真实性　　是佛无碍智 <br> 　　 一切知见人　　普明照诸法 <br> 　　 佛法及菩提　　求悉不可得 <br> 　　 导师无来去　　亦复无所住 <br> 　　 远离诸颠倒　　清净等正觉 <br> 　　 尔时真实幢菩萨。承佛神力。普观十方。以偈颂曰。 <br> 　　 正觉游十方　　一切诸世界 <br> 　　 不离于一刹　　普现诸国土 <br> 　　 如来自在力　　应现一切身 <br> 　　 得道转法轮　　究竟般涅槃 <br> 　　 谁为思议佛　　谁为不思议 <br> 　　 谁见诸如来　　谁为等正觉 <br> 　　 一切法皆如　　诸佛境亦然 <br> 　　 乃至无一法　　如中有生灭 <br> 　　 众生虚妄故　　是佛是世界 <br> 　　 若解真实者　　无佛无世界 <br> 　　 令众欢喜故　　普现一切前 <br> 　　 如来所现身　　毕竟不可得 <br> 　　 远离一切障　　无碍安隐住 <br> 　　 除灭诸留难　　具足诸佛法 <br> 　　 一切诸如来　　神通力自在 <br> 　　 悉于三世中　　求之不可得 <br> 　　 如是知心识　　明解一切法 <br> 　　 一切知见人　　速成等正觉 <br> 　　 如来自在力　　但有假言说 <br> 　　 诸佛及自在　　一切言语断 <br> 　　 尔时法幢菩萨。承佛神力。普观十方。以偈颂曰。 <br> 　　 宁于无量劫　　具受一切苦 <br> 　　 终不远如来　　不睹自在力 <br> 　　 无量生死中　　未曾发道心 <br> 　　 若闻见如来　　具足佛菩提 <br> 　　 聪达明慧者　　若发一道心 <br> 　　 汝莫生疑惑　　自谓不成佛 <br> 　　 无量无数劫　　菩提心难得 <br> 　　 若能一心求　　究竟无上道 <br> 　　 设于念念中　　供养无量佛 <br> 　　 不知是方便　　彼犹非供养 <br> 　　 若闻如是法　　诸佛从此生 <br> 　　 无量劫受苦　　决定求菩提 <br> 　　 一闻摩诃衍　　诸佛所乘乘 <br> 　　 一切法界中　　三世为导师 <br> 　　 虽尽未来劫　　一切诸佛刹 <br> 　　 不解方便者　　终不成菩提 <br> 　　 过去无量劫　　流转于生死 <br> 　　 不知真实法　　如来所起处 <br> 　　 诸法不可坏　　亦无坏法者 <br> 　　 照明诸世间　　示现自在法</p>
<div class="jwbt-box"><div class="jwbt"><a name=j0083-02-13><a href="0083-02.htm#MENU-top">大方广佛华严经卷第十五</div></a></a>
<div class="jwbtbm"><a name=j0083-02-14><a href="0083-02.htm#MENU-top">金刚幢菩萨十回向品第二十一之一</div></div></a></a>
<p>　　尔时金刚幢菩萨。承佛神力。入菩萨明智三昧正受。正受已。十方各过百万佛刹微尘数等世界之外。各见百万佛刹尘数诸佛。是诸如来悉号金刚幢。时彼诸佛告金刚幢菩萨言。善哉善哉。佛子。乃能入是菩萨明智三昧正受。善男子。十方各百万佛刹微尘数等世界诸佛加汝神力故。乃能入是三昧正受。又卢舍那佛本愿力故。威神力故。汝智慧清净故。诸菩萨善根力故。欲令菩萨得清净无所畏故。得无碍不断辩故。入无碍智地故。入佛一切智广大心故。具足无尽诸善根故。满足无碍白净法故。入普门法界故。显现一切佛神力变化故。净念过去际智慧不断故。分别一切佛住持诸根故。以无量法门广说法故。闻持了知无量法故。具足演说十回向故。摄取一切菩萨诸善根故。安住出世间法故。一切智不断绝故。开发大愿故。入真实义故。知法界故。令一切菩萨悉欢喜故。修一切佛同善根故。护持一切如来性故。善男子。汝当承佛神力演说此法。安住佛家故。长养出世间诸功德故。入陀罗尼光明故。入诸佛不灭度法故。普照法界故。积集白净离恶法故。住广智慧境界住故。住无障碍法光明住故。尔时诸佛。即与金刚幢菩萨无量智慧。与善方便分别句身无留碍辩。与无障碍法明。与一切如来所共之身。与无量微妙音声。与诸菩萨不可思议三昧方便。与等心回向善根智慧。与观察一切法出生无量方便。与一切处说法无断辩才。何以故。彼三昧善根力故。<br> 　　 尔时诸佛。各申右手。摩金刚幢菩萨顶。摩其顶已。时彼菩萨即从定起。告众菩萨言。佛子。是菩萨摩诃萨不可思议大愿。悉普救护一切众生。菩萨摩诃萨。立此愿已。修学三世诸佛回向。佛子。何等为菩萨摩诃萨回向。菩萨摩诃萨回向有十。去来今佛悉共演说。何等为十。一者救护一切众生离众生相回向。二者不坏回向。三者等一切佛回向。四者至一切处回向。五者无尽功德藏回向。六者随顺平等善根回向。七者随顺等观一切众生回向。八者如相回向。九者无缚无著解脱回向。十者法界无量回向。佛子。是菩萨摩诃萨十种回向。三世诸佛所共演说。<br> 　　 佛子。何等为救护一切众生离众生相回向。此菩萨摩诃萨。行檀波罗蜜。净尸波罗蜜。修羼提波罗蜜。行毗梨耶波罗蜜。入禅波罗蜜。分别般若波罗蜜。修行积集慈哀悲愍欢悦喜堪忍舍。修如是等无量善根。修善根已。作如是念。我所修习善根。悉以饶益一切众生究竟清净。以此所修善根。令一切众生皆悉除灭地狱饿鬼畜生阎罗王等无量苦恼。复作是念。我以此善根回向。为一切众生作舍。令灭苦阴故。为一切众生作护。令解脱烦恼故。为一切众生作归。令离恐怖故。为一切众生作趣。令至一切智地故。为一切众生作安隐。令得究竟安隐处故。为一切众生作大明。令灭痴冥得慧光故。为一切众生作炬。令灭无明闇故。为一切众生作灯。令得安住究竟明净故。为一切众生作导。令入方便法故。为一切众生作主宝臣。令得无碍净智身故。佛子。菩萨摩诃萨。以如是等无量善根回向。令一切众生究竟一切智。佛子。此菩萨摩诃萨为怨亲故。以诸善根回向等无差别。何以故。菩萨摩诃萨。入平等观无怨亲故。常以爱眼视诸众生。若众生怀恶。于菩萨所起怨逆心。菩萨摩诃萨。为一切众生作善知识。广为分别诸深妙法。譬如大海一切众毒所不能坏。菩萨亦复如是。一切童蒙愚痴无智不知报恩。嗔恚贡高破戒生盲。如是等类无量过恶。不能动乱菩萨道心。譬如日天子出普照天下。不以盲人故隐而不现。又复不以乾闼婆城四域尘[目*壹]。阿修罗障阎浮树荫及余山障。如是等类无量障蔽故。隐而不现。菩萨摩诃萨亦复如是。常正忆念未曾散乱。深广安谛心无忧戚。正意思惟。悉欲究竟功德智慧。清净法光普照世间。示真实义。净修一切诸法智门。为诸众生常修善根。一切众生有无量恶。菩萨摩诃萨。不以恶众生故嫌恨退没不行回向。不以难调伏众生故退舍善根不行回向。虽有众生邪见瞋浊。于大庄严其心不转。不舍大愿救护众生。若见众生浊恶无信不知报恩。修习菩提未曾懈废。若与愚痴童蒙共事。心无忧恼。何以故。我以明净圆满慧日。出于世间。清净调伏一切众生。菩萨摩诃萨。不为一众生故发心求阿耨多罗三藐三菩提。善根回向。不为严净一佛刹故。不为信一佛故。不为见一佛故。不为闻一佛法故。不为满足一愿故。菩萨摩诃萨。悉欲救护一切众生故。以善根回向。具足严净一切佛刹。信一切佛见一切佛。恭敬供养一切诸佛。闻一切佛所说正法。满足一切大愿故。以诸善根。回向阿耨多罗三藐三菩提。菩萨摩诃萨。复作是念。发菩提心宝。即是如来境界之力。广大平等无有懈怠。于一切劫修学难得与诸佛等。菩萨摩诃萨。如是观诸善根。信心清净。长养大悲。以诸善根。普为众生深心回向。非但口言。于诸众生发欢喜心。明净心。柔软心。慈心。爱念心。摄取心。饶益心。安乐心。最胜心。以诸善根回向。菩萨摩诃萨。以诸善根回向时。作如是念。若我所有回向功德。令一切众生。得清净趣。得清净生。功德满足。一切世间无能坏者。不可穷尽。常得尊重心不错谬。分别了知一切诸趣。思量诸佛。具足庄严身口意业。具足庄严一切功德。复作是念。以此善根回向功德。令一切众生常见诸佛。于彼佛所得不坏信。于诸佛所听受正法离诸疑惑。忆持不忘如说修行。于如来所得柔软心净身口业。心常安住胜妙善根。永离贫法七财满足。修学一切诸佛所学。得诸善根。成就平等净妙解脱。一切种智。于一切众生得慈爱眼。其身清净相好庄严。言论辩慧功德具足。调伏诸根成就十力。发起诸善。心住满足。无所染著。令一切众生具佛快乐。得无量住住佛所住。此菩萨摩诃萨。复作是念。一切众生造作无量诸不善业。因是业故受无量苦。不见如来。不闻正法。不识净僧。此诸众生。具有无量大恶罪业。应受无量无边楚毒。我当于彼三恶道中悉代受苦令得解脱。我当代受无量苦恼。不以苦故其心退转恐怖懈怠舍离众生。何以故。我为众生荷负重担。满平等愿。度脱一切生老病死愁忧苦恼无量诸难。流转生死一切邪见。失诸善法愚痴无智。我当悉度免此众苦。众生常为爱网所缠。无明覆蔽染著有爱。为之走使不得自在。缚在苦狱随诸魔业。于诸佛所心生疑惑。不得出世道。不见安隐处。常驰无量生死旷野。受无量苦。菩萨摩诃萨。见彼众生没生死泥受众楚毒。起大悲心。饶益众生令得善利。免度苦难。善根回向。以大回向回向。如三世菩萨回向。如诸佛所说大回向经回向。令一切众生悉得清净。具足善根究竟一切智。复作是念。我当悉令一切众生得无上智王。安隐住处。不为自度。但欲令彼出生死渊。得一切智心。拔出众生恶道险谷。救无量苦度生死流。复作是念。我当为一切众生受无量苦。令诸众生悉得免出生死沃焦。我当为一切众生。于一切刹一切地狱中。受一切苦。终不舍离。我当于一一恶道尽未来劫。代诸众生受无量苦。何以故。我宁独受诸苦。不令众生受诸楚毒。当以我身免赎一切恶道众生。令得解脱。菩萨摩诃萨。复作是念。我悉当为一切众生。作诚实语者。离恼害心不舍众生。何以故。我因众生发菩提心。度脱一切。不求尊贵。不求五欲。不求世间种种乐故。行菩萨道。何以故。五欲是世间法。诸魔境界。愚人所行诸佛诃责。彼能出生一切苦恼地狱饿鬼畜生阎罗王处。忿恚斗诤更相讼说。皆由五欲。积习五欲远离诸佛。能障生天况无上道。菩萨明见五欲有如是等无量过患。是故不以五欲修菩萨行。但欲饶益安隐众生。发菩提心求无上道。令一切众生得一切利具诸大愿。断绝众生烦恼钩饵。离无量苦。菩萨摩诃萨。复作是念。我当以诸善根回向。令一切众生得种种乐。究竟乐。饶益乐。不共乐。寂静乐。无染乐。无动乐。无量乐。不死不转乐。不灭乐。一切智乐。我当为一切众生作调御师。作主藏臣。作大明炬示安隐趣。令离诸难解一切法。我当令解诸甚深义。我当为作一切智船度生死海。我当令知无量善根回向。我当悉为示现彼岸。菩萨摩诃萨。以是无量善根回向。救护一切度生死海。令诸如来皆悉欢喜得一切智。舍离众魔远恶知识。亲近菩萨胜善知识。成就净业尽灭众恶。具足菩萨无量愿行一切善根。菩萨摩诃萨。以诸善根正回向已。作如是念。不以四天下一一众生故一一日出。但一日出世。悉能普照一切天下。又诸众生。不以自身光明知有昼夜。游行观察兴造诸业。皆由日天子出普照天下。一切众生无业不就。菩萨摩诃萨亦复如是。修诸善根回向。普为众生作如是念。彼诸众生无智慧光。尚不自照何况照他。唯我一人志独无侣。修诸善根回向。欲为度脱一切众生。普照一切众生。分别一切众生。了达一切众生。令一切众生入甚深法。摄取一切众生。成就一切众生。悦乐一切众生。柔软一切众生。灭除一切众生疑惑。菩萨摩诃萨。复作是念。我当修学如日天子普照一切不求恩报。不为恶众生故舍大庄严。亦不以一恶众生故舍离一切而不度脱。但勤修习善根回向。欲令众生得一切乐。摄少善根回向广大。若诸善根不能饶益众生者。我终不以善根回向。以诸善根悉与众生发心回向。令一切众生不著诸法故回向。以众生性回向而无所至。菩萨如是回向。亦无所著不取所有性。安住诸善根。不取相回向。业报虚妄无所有。亦无所著。不取五阴相回向。不坏五阴相回向。不取虚妄业回向。不求报。不起虚妄因缘。不生不起不住。不住坚固相。不住虚妄法。不取众生相。不分别世界。不住心颠倒想颠倒见颠倒。不著语言道。但欲令众生解真实法回向。观察一切众生平等回向。法界印印诸善根回向。离欲等法观察善根回向。解一切法。离于颠倒。得诸善根。以无二法观察法界回向。彼回向不生诸法。不灭诸法。以如是等善根回向。修行清净诸对治法回向。观一切善根。皆悉回向出世间法。于彼善根不作二相。萨婆若非即是业。亦不离业回向。观察萨婆若。不即是业。亦不离业。得萨婆若。愿智业照明清净故。报亦照明清净。报照明清净故。萨婆若亦照明清净。舍离一切动乱觉观憍慢放逸。随方便智。以诸善根回向。令一切众生。悉得真实究竟解脱。不著法性。无量无边善根回向。诸法无业报。而出生业报。菩萨摩诃萨。以如是等善根回向。则能永离一切诸恶。佛所赞叹。佛子。是为菩萨摩诃萨第一救一切众生离众生相回向。<br> 　　 尔时金刚幢菩萨。承佛神力。普观十方及一切众。观察法界入深句义味。大悲普覆一切众生。护持三世佛种不断。入一切佛诸功德藏。出生诸佛清净法身。善能分别诸众生心。过去所种一切善根。知时不失。具足法身。善能示现清净色身。以偈颂曰。 <br> 　　 不思议劫所修行　　常为饶益诸群生 <br> 　　 精进坚强意无碍　　常求诸佛妙功德 <br> 　　 其心清净离瞋恚　　恭敬供养调御师 <br> 　　 深解诸法救众生　　彼能善入回向藏 <br> 　　 勇猛精进力具足　　智力照明甚清净 <br> 　　 忍心坚固不倾动　　常能救护诸群生 <br> 　　 于无等所心安住　　踊悦欢喜意清净 <br> 　　 菩萨忍力如大地　　悉能饶益诸众生 <br> 　　 不以苦行自求乐　　大慈悲起无量行 <br> 　　 常能救护诸群生　　彼人速入无碍地 <br> 　　 十方一切诸世界　　其中众生皆摄取 <br> 　　 常为众生心安住　　修学无量诸回向 <br> 　　 以欢喜心行布施　　具足护持清净戒 <br> 　　 勇猛精进心坚固　　清净智慧善回向 <br> 　　 其心广大不可量　　忍力坚强常回向 <br> 　　 净修一切诸禅定　　智慧深妙难思议 <br> 　　 十方一切世界中　　具足修习清净行 <br> 　　 智慧回向诸功德　　以一切乐益众生 <br> 　　 彼人积集众善业　　无量无边不可数 <br> 　　 欲令众生具修习　　住不思议深妙智 <br> 　　 普为一切众生故　　不思议劫住地狱 <br> 　　 菩萨心常无懈怠　　决定功德常回向 <br> 　　 不求色声诸香味　　亦不悕望一切触 <br> 　　 常求无上最胜智　　度脱一切诸群生 <br> 　　 菩萨智净如虚空　　普行无量大士行 <br> 　　 最胜所行净业道　　无量名称常修行 <br> 　　 菩萨游行诸世界　　常能安隐群生类 <br> 　　 悉令一切皆欢喜　　修菩萨行无厌足 <br> 　　 除灭一切心垢秽　　思惟修习无上智 <br> 　　 不自为己求安乐　　常欲利益诸群生 <br> 　　 菩萨回向到彼岸　　除灭无量心秽浊 <br> 　　 具足修习三世佛　　无量清净诸功德 <br> 　　 菩萨未曾染著色　　受想行识亦如是 <br> 　　 不住一切诸三昧　　所有功德悉回向 <br> 　　 诸佛所知众生类　　皆悉摄取无有余 <br> 　　 究竟度脱诸群萌　　是名菩萨殊胜行 <br> 　　 菩萨一切心安住　　开悟弥广不可称 <br> 　　 离痴正念伏诸根　　身口意业常寂然 <br> 　　 一切内外所有法　　皆悉虚妄无真实 <br> 　　 如风行空无所碍　　菩萨心行亦如是 <br> 　　 所起身业常清净　　能令诸佛悉欢喜 <br> 　　 于最胜所言不虚　　意常专向诸如来 <br> 　　 十方无量诸世界　　所有最胜悉往诣 <br> 　　 于彼睹见大悲尊　　悉能恭敬供养之 <br> 　　 心常远离一切恶　　处大众中无所畏 <br> 　　 心常安住如来道　　彼为三有清凉池 <br> 　　 善修分析一切法　　具足了达诸有无 <br> 　　 善能趣向真法性　　深入无诤胜三昧 <br> 　　 修习菩萨坚固行　　一切众生莫能坏 <br> 　　 明学了达甚深义　　于三世法无所著 <br> 　　 究竟回向到彼岸　　普令众生悉清净 <br> 　　 远离一切诸味著　　菩萨所行无所倚 <br> 　　 一切众生语言法　　于彼智慧无障碍 <br> 　　 谈论巧妙无爱著　　心常安处无碍住 <br> 　　 菩萨如是行回向　　无量善心功德藏 <br> 　　 能令十方诸世界　　一切如来皆欢喜 <br> 　　 佛子。何等为菩萨摩诃萨第二不坏回向。此菩萨摩诃萨。于去来今诸如来所得不坏信。一切诸佛皆悉欢喜。于诸菩萨所。乃至初发一念求菩萨善根及一切智。于彼菩萨得不坏信。悉于一切诸佛法中。一向直心而不可坏。于诸佛教得不坏信。守护一切诸如来法得不坏信。常以爱眼等观一切。以善根回向。令彼众生获诸善利得不坏信。于白净善根得不坏信。何以故。修集一切诸善根故。于一切菩萨回向得不坏信。直心解脱得满足故。于一切菩萨诸法师所得不坏信。具足起如来想故。于如来自在神力得不坏信。谛信诸佛难思议故。于一切菩萨方便得不坏信。摄取种种无量无数行境界故。佛子。菩萨摩诃萨。如是安住不可坏信。于诸佛菩萨声闻缘觉如来正教。一切众生如是等无量境界。种诸善根。分别诸善根。长养菩提心。修习大慈所生善根。广修大悲平等观察。学佛所学随顺诸佛。摄取一切清净善根。深入实义。集功德藏。行大惠施。修诸功德。等观三世。菩萨摩诃萨。如是等善根功德。回向一切智。常见诸佛亲近善知识。常与无量诸菩萨会。念萨婆若心无散乱。受诸佛教兴护法心。教化成就一切众生。心常不离出世回向。供养守护一切法师。解了诸法。修习满足一切大愿。菩萨摩诃萨。如是精勤修习无量善根。积集长养善根。正念思惟观察境界真实等义。恭敬供养。威仪具足。善根回向。菩萨摩诃萨。善根回向已。作如是念。以此善根回向所得依果。令我修行菩萨行时。于念念中见一切佛。令彼诸佛皆悉欢喜。于诸如来应供等正觉。如佛所应而以供养。以阿僧祇宝。阿僧祇华。阿僧祇香。阿僧祇涂香。阿僧祇鬘。阿僧祇衣。阿僧祇盖。阿僧祇幢。阿僧祇幡。阿僧祇庄严。阿僧祇庄严具。阿僧祇供给。阿僧祇粖香。阿僧祇信乐。阿僧祇敬念。阿僧祇净信。烧阿僧祇坚固香。阿僧祇上味饭食。阿僧祇恭敬。阿僧祇礼拜。阿僧祇一切宝座。阿僧祇一切华座。阿僧祇一切香座。阿僧祇一切鬘座。阿僧祇一切清净栴檀座。阿僧祇一切衣座。阿僧祇一切金刚座。阿僧祇一切摩尼宝座。阿僧祇一切宝缯座。阿僧祇一切宝色座。阿僧祇一切宝轮。阿僧祇一切华轮。阿僧祇一切香轮。阿僧祇一切鬘庄严轮。阿僧祇一切宝衣轮。阿僧祇一切宝庄严轮。阿僧祇一切宝缯敷轮建立。阿僧祇一切宝多罗高显轮。阿僧祇一切宝栏楯轮。阿僧祇一切宝网轮罗覆其上。阿僧祇一切妙宝宫殿。严饰殊特出过诸天。阿僧祇一切华宫殿。阿僧祇一切香宫殿。阿僧祇一切宝鬘宫殿。阿僧祇一切栴檀宫殿。阿僧祇一切坚固香藏宫殿。阿僧祇一切金刚宫殿。阿僧祇一切摩尼宝宫殿。皆悉殊妙出过诸天。阿僧祇诸杂宝树。阿僧祇种种香树。阿僧祇诸宝衣树。阿僧祇妙音乐树。阿僧祇妙音声树。阿僧祇无厌宝树。阿僧祇垂宝缯幡树。阿僧祇宝庄严树。阿僧祇一切华。一切鬘一切香。一切涂香。一切盖。一切幢。一切幡树。如是等诸妙宝树。庄严殊特。以用庄严无数宫殿。阿僧祇宝栏楯庄严。阿僧祇宝窗庄严。阿僧祇宝遍楼阁庄严。阿僧祇内帐庄严。阿僧祇半月庄严。阿僧祇楼阁庄严。阿僧祇宝帐庄严。阿僧祇白宝网。罗覆其上。烧阿僧祇坚固香。阿僧祇宝衣以敷其地。以如是等诸庄严具。庄严无数宫殿。出过诸天。以如是等上妙供养。于无量无数不可说不可说劫。调伏诸根。敬心供养一切如来。此诸最胜般涅槃后。供养舍利。欲令一切众生皆悉欢喜。摄取一切众生善根。令一切众生离无量苦发菩提心。令一切众生以大庄严而自庄严。无量庄严超出一切众生境界示现佛法难可值遇。满足阿僧祇诸如来力。清净信心供养导师。受持守护一切佛法。如是供养现在诸佛。及涅槃后供养舍利。于无量阿僧祇劫。说供养具不可穷尽。诸佛成就无量功德。教化度脱一切众生。我常供养彼诸如来。心不退转。无有休息未曾懈怠。不怀忧恼亦无所著无有心想。于诸法中而无所染无所依止。不味善根离一切著。以实法印印业法门。生一切法。住佛所住。观无生性。境界法印印彼发心。受持如来清净回向。观察平等法性回向。入无行方便出生诸行心舍一切回向。无量方便回向。离一切有回向。安住离相方便修习法门善根回向。菩萨从初发心修习一切诸妙善根皆悉回向。以此善根于生死中而不可坏。求一切智心不退转。处一切有寂定不乱。度脱一切众生。不著生死。得无碍智门。修菩萨行。而彼善根不可穷尽。世间诸法所不能坏具足清净诸波罗蜜。究竟一切智力。菩萨摩诃萨。如是舍离痴闇成菩提心。普照一切长白净法。善根回向具足众行。清净直心观察平等。深入诸法知业如幻。业报如电。诸行如化。因缘生法如响。菩萨行如影。无著法眼之所出生。无作所作。其性寂灭。入有为无为。于一切法了达无二解如实性。分别菩萨一切行相。不著诸相。善知方便入同事业。不舍一切白净善法。离一切障无碍无著。常为诸佛之所护念。远离愚痴。如是菩萨摩诃萨。成就善根出生善法。不坏业报明见真实。善解回向。以方便力。出生业报。究竟法性。得到彼岸。了达诸法。回向大智。诸业善根。其心清净行无所行。菩萨摩诃萨。如是善根回向。欲度脱一切众生佛种不断。灭诸恶业业报。回向一切众生。得无量智成一切智。离世境界灭诸烦恼。究竟清净成就智慧。入深方便舍生死苦。成就诸佛无量善根。摧伏魔业。得平等法印以印诸业。随顺萨婆若无上菩提。菩萨摩诃萨。行如是善根回向。善根明净普照一切。具足成就萨婆若乘。佛子。是为菩萨摩诃萨第二不坏回向。菩萨摩诃萨。安住此回向。得见无量阿僧祇佛。悉得无量清净妙法。普于众生得平等心。舍离愚痴入一切法。得诸如来自在神力。降伏众魔灭诸魔业。具足生贵菩提之心。得无碍智不由他悟。于一切法见真实义。于一切佛刹悉能受持分别其相。智慧具足普照众生菩萨摩诃萨。以此不坏回向力。摄取一切善根回向。<br> 　　 尔时金刚幢菩萨。承佛神力普观十方。乃至以偈颂曰。<br> 　　 修习无量无数业　　所乘坚固不可坏 <br> 　　 能令诸佛悉欢喜　　是名智者所回向 <br> 　　 所供养佛难思议　　布施持戒伏诸根 <br> 　　 彼为一切修回向　　清净无量众生故 <br> 　　 一切上妙诸华香　　无量无数众宝衣 <br> 　　 种种庄严及宝盖　　供养一切诸如来 <br> 　　 如是无量诸供具　　不可思议旷劫中 <br> 　　 恭敬供养调御师　　心常欢喜无厌足 <br> 　　 专心观察诸最胜　　一切世间大明灯 <br> 　　 现在十方一切佛　　皆悉睹见如目前 <br> 　　 不可思议无量劫　　修行布施无厌足 <br> 　　 不可思议无量劫　　修诸善根亦无厌 <br> 　　 善分别知诸心想　　如实观察无虚妄 <br> 　　 悉知诸根无有余　　常能饶益一切众 <br> 　　 心大欢喜无有量　　信心清净而恭敬 <br> 　　 不思议劫忍住世　　饶益救度一切众 <br> 　　 一切诸佛灭度已　　供养舍利无厌足 <br> 　　 悉以无量妙杂宝　　建立恒沙诸塔庙 <br> 　　 造作无数尊形像　　宝藏净金而庄严 <br> 　　 巍巍高大如山王　　其数无量不思议 <br> 　　 修学积集诸功德　　胜妙坚固不可坏 <br> 　　 菩萨善知行回向　　分别非有亦非无 <br> 　　 若能如是修回向　　功德无量不可尽 <br> 　　 胜妙智慧观诸法　　皆能了达无所生 <br> 　　 方便修习令心净　　悉与一切如来等 <br> 　　 以不可尽诸方便　　回向无尽如来藏 <br> 　　 发起无上菩提心　　一心世间无所依 <br> 　　 普至十方诸世界　　于一切众心无碍 <br> 　　 方便启导众生心　　悉令出生佛菩提 <br> 　　 观察众生心平等　　推求真实不可得 <br> 　　 一切诸法悉无余　　了达其性无所有 <br> 　　 回向无著清净眼　　永离一切世间苦 <br> 　　 欲令诸有悉清净　　心不妄取诸法相 <br> 　　 分别所有无所有　　能令心净大欢喜 <br> 　　 于一佛刹无所著　　了诸佛土无坚固 <br> 　　 不取一切有为法　　亦不染著法自性 <br> 　　 方便回向萨婆若　　无上智慧自庄严 <br> 　　 普令诸佛悉欢喜　　是为菩萨回向业 <br> 　　 菩萨一心念诸佛　　无上智慧巧方便 <br> 　　 如诸如来无所著　　令我悉获此功德 <br> 　　 常欲救护一切众　　远离无量诸恶业 <br> 　　 常行饶益众生心　　于饶益心无虚妄 <br> 　　 随所住地守护法　　示现涅槃实不灭 <br> 　　 一切如来无二法　　愿我回向亦如是 <br> 　　 一切世界诸趣中　　于有为法无所著 <br> 　　 菩萨不缘语言道　　亦不染著无语言 <br> 　　 十方一切诸如来　　悉摄诸法无有余 <br> 　　 离一切趣而受生　　于所离生无虚妄 <br> 　　 以一庄严一切严　　亦不分别此诸法 <br> 　　 了达世间悉虚妄　　一切所行无所有</p>
<div class="jwbt-box"><div class="jwbt"><a name=j0083-02-15><a href="0083-02.htm#MENU-top">大方广佛华严经卷第十六</div></a></a>
<div class="jwbtbm"><a name=j0083-02-16><a href="0083-02.htm#MENU-top">金刚幢菩萨十回向品第二十一之二</div></div></a></a>
<p>　　佛子。何等为菩萨摩诃萨第三等诸佛回向。此菩萨摩诃萨。随顺学过去未来现在诸佛回向。此菩萨。修菩萨行时。见好恶色。其心清净而无憎爱。欢喜悦乐起无坏心。离诸忧恼得正直心。身意柔软诸根清净。此菩萨。得如是乐时。回向诸佛。作如是念。一切诸佛。虽有无上净妙快乐。复愿诸佛具不思议佛所住乐。具足摄取不可称量佛三昧乐。成就无量大悲快乐。具足成就不可思议佛解脱乐。具足摄取诸佛神足自在快乐。无上尊重最妙快乐。普覆如来常令具足诸佛无量力乐。永离一切诸觉之乐。无上寂静不变易乐。具足无碍法门。心常寂定而无散乱。佛无二行不可坏乐。菩萨摩诃萨。以如是善根。回向诸佛已。又复回向一切菩萨。令愿未满者悉令满足。未净直心者令净直心。未满诸波罗蜜者悉令满足安住金刚菩提之心。于一切智得不退转。不舍大庄严。守护菩提门及诸善根。能令一切众生舍离放逸。发菩提心所愿成满。安住一切菩萨所住。得诸菩萨明利诸根。修习善根。证萨婆若。如是菩萨摩诃萨。以诸善根回向菩萨已。又复回向。一切众生回向。一切众生见佛闻法敬心近僧回向。具足专心念佛回向。具足念净妙法回向。念僧尊重恭敬回向。见佛未曾远离回向。成就诸清净心回向。分别诸如来法回向。成就无量功德回向。清净诸通善根回向。除灭一切疑惑如佛回向。开化一切众生声闻缘觉及诸菩萨菩萨善根回向。一切众生亦复如是。令一切众生。永离地狱饿鬼畜生阎罗王处一切恶趣无量众难。菩萨摩诃萨。令彼一切众生。悉发无上菩提之心。长养无上菩提之心。一心专求一切种智。舍离诽谤诸佛正法。常乐具足一切智地。令一切众生。究竟清净得一切智。菩萨摩诃萨所行善根。以诸大愿。摄取行等行。积聚等积聚。长养等长养。皆悉广大具足充满。菩萨摩诃萨。若在家时。与妻子俱未曾暂离菩提之心。正念思惟萨婆若境界。自度度彼。直心平等。方便示现妻子眷属菩萨善方便智皆悉成就究竟解脱。虽与同止心无所著。以本大悲故处在家属。以大慈故随顺妻子。于菩萨净道无所障碍。菩萨摩诃萨。若在家时。应以如是萨婆若心善根回向。所谓被着衣裳。若饮若食。服诸汤药。行住坐卧身口意业具足清净。诸根调伏皆悉安谛。洗浴涂身寂静徐步。回旋顾盼举足下足。若眠若觉不失威仪。善摄诸根未曾散乱。菩萨摩诃萨。以如是等一切诸行。未曾远离萨婆若心善根回向。饶益安乐一切众生。无量诸愿皆悉成就。摄取无量广大善根。修习善根救护一切。除灭一切放逸憍慢。一心正念一切种智。欲觉一切诸佛菩提。舍离烦恼及顺烦恼法修习一切菩萨所学。于一切智道无所障碍。乐修智地及诸善根。常乐爱语增长善根。令一切众生永离苦恼不著所行。一心受持诸佛教法。是为菩萨摩诃萨处在家属摄取善根一心回向无上菩提。菩萨摩诃萨。复作是念。乃至小及余畜生。当令此等具足修习不放逸行。离畜生趣得饶益乐。究竟解脱永度苦海。苦受。苦阴。苦觉苦。增上大苦。苦行。苦藏。苦根。苦舍。如是等无量无边一切众苦。菩萨摩诃萨。欲令众生悉得除灭。以净善根回向无上菩提。教一切众生回向如是境界。正念思惟彼诸善根以为上首。所谓回向一切种智。发菩提心。摄菩提心。远离生死。修习善根。出生死渊。得诸如来无碍快乐。修如来慈充满十方。大悲饶益一切众生。普令一切得清净乐。守护一切诸胜善根。令一切众生究竟佛法。远离一切诸魔境界。入彼甚深如来境界。普能拔出一切世间。具足一切如来善根。住三世佛平等法中。如是菩萨摩诃萨今集善根。已集善根。当集善根。皆悉回向。复作是念。如彼过去菩萨所行。恭敬供养一切诸佛。度脱众生。救护一切修诸善根。回向菩提而无所著。不依色。不着受。不颠倒想不作行。不取识。离六入。不住世法。乐出世法。知法如空。究竟得至非趣彼岸。照解诸法不生不灭无真实相无所染着。一切诸法无有虚妄。无所归趣。无所破坏。安住实际。无有自性。离诸性故。于一念中解一切法。无性为性。常乐习行普门善根。具足如来圆满功德显现一切。如彼过去一切如来善根回向。我亦如是。乐如是法证如是法。如是发心。修习诸法不违法相。所有起法。犹如幻化电光水月镜中之像。因缘和合假持诸法。悉分别知从业因起。唯如来地是究竟处。菩萨摩诃萨。如是随学过去诸佛所学回向。未来现在。亦复如是。菩萨摩诃萨。学三世佛所学回向诸善根已。作如是念。如彼诸佛所知菩萨回向。我亦如是回向。第一回向。胜回向。最胜回向。上回向。无上回向。无等回向。无等等回向。无比回向。无对回向。尊回向。妙回向。平等回向。正直回向。大功德回向。大愿回向。明净回向。善根回向。清净回向。离恶回向。不随恶回向。如是菩萨摩诃萨。以诸善根正回向已。成就清净妙身口意。所作行业皆悉清净。住菩萨住。离诸恶住。修习善根。离身口恶业。心无选择。修萨婆若住。住无量住。入一切法空无自在。修出世法。于世间法心无染着。分别了知无量诸业。成就巧方便回向诸法心无所倚。佛子。是为菩萨摩诃萨第三等诸佛回向。菩萨安住此回向已。深入一切诸如来业。趣诸如来胜妙功德。入深清净智慧境界。不离一切诸菩萨业。善能分别巧妙方便。入深法界巧妙方便。次第成就菩萨善根。入于一切诸如来性。以巧方便分别了知无量无边一切诸法。虽复示现世界中生。于诸世界心无所著。佛子。是为菩萨摩诃萨等诸佛回向。<br> 　　 尔时金刚幢菩萨。承佛神力普观十方。以偈颂曰。 <br> 　　 彼诸菩萨摩诃萨　　修过去佛回向法 <br> 　　 亦学未来现在世　　无量导师之所行 <br> 　　 一切种种微妙乐　　诸佛如来所赞叹 <br> 　　 成就明净胜法眼　　回向一切诸导师 <br> 　　 菩萨身根种种乐　　眼耳鼻舌诸情根 <br> 　　 种种上妙无量乐　　回向一切诸最胜 <br> 　　 一切世间诸善根　　及诸如来所成就 <br> 　　 于彼悉摄无有余　　随喜回向益众生 <br> 　　 菩萨随喜无有量　　亦以回向一切众 <br> 　　 人中师子所有乐　　愿令众生悉具足 <br> 　　 诸佛如来所知见　　一切众生清净乐 <br> 　　 欲令众生皆悉得　　世界灯明所受乐 <br> 　　 菩萨所得种种乐　　回向诸佛为众生 <br> 　　 欲令众生常安乐　　于彼回向无所著 <br> 　　 菩萨修此回向时　　兴发无量大悲心 <br> 　　 如佛所知回向德　　令我具足悉成满 <br> 　　 如诸最胜所知见　　一切智乘微妙乐 <br> 　　 如我在世诸所行　　一切菩萨无量乐 <br> 　　 一切趣中众快乐　　柔软调伏诸根乐 <br> 　　 皆悉回向为众生　　普令成就无上智 <br> 　　 身口意净离诸恶　　巧妙方便心平等 <br> 　　 以此回向群生类　　悉令成就无上智 <br> 　　 菩萨所修诸行业　　积集无量净功德 <br> 　　 随顺如来生佛家　　寂然不乱正回向 <br> 　　 十方无量世界中　　摄取一切众生类 <br> 　　 无量善根悉回向　　普令众生得安乐 <br> 　　 不为己身自求乐　　欲令一切悉安乐 <br> 　　 远离一切虚妄心　　悉解诸法空无我 <br> 　　 十方无量诸最胜　　所见一切真佛子 <br> 　　 以诸功德回向彼　　速令究竟无上道 <br> 　　 一切世间众生类　　等心摄取无有余 <br> 　　 以我所行诸净业　　令彼众生速成佛 <br> 　　 无量无边清净愿　　无等最胜所演说 <br> 　　 皆悉清净离诸垢　　普令佛子究竟满 <br> 　　 一切功德尽回向　　悉令十方诸佛刹 <br> 　　 种种净妙而庄严　　菩萨如是学回向 <br> 　　 心不称量诸二法　　了达觉悟法无二 <br> 　　 诸法非二非不二　　不作虚妄是佛子 <br> 　　一切世间所有想　　究竟悉度无有余 <br> 　　 亦不坏想及非想　　决定了知众生想 <br> 　　 彼诸菩萨身净已　　则意清净无玼秽 <br> 　　 口业已净无散乱　　当知意净无所著 <br> 　　 一心正念过去佛　　分别未来诸导师 <br> 　　 现在十方天人尊　　菩萨遍学彼佛教 <br> 　　 三世无量诸最胜　　慧心明达无障碍 <br> 　　 所行无量求菩提　　回向饶益诸世间 <br> 　　 彼胜妙慧广大慧　　四真谛慧离倒慧 <br> 　　 平等实慧清净慧　　无比慧等皆回向<br> 　　 佛子。何等为菩萨摩诃萨第四至一切处回向。此菩萨摩诃萨。修习一切诸善根时。以彼善根。如是回向。令此善根功德之力至一切处。譬如实际无处不至。至一切世间。至一切有。至一切众生。至一切刹。至一切法。至一切虚空。至一切三世。至一切有为及无为法。至一切语言音声。我此善根亦复如是。遍至一切诸如来所。供养三世一切诸佛。过去诸佛所愿悉满。未来诸佛具佛庄严。虚空法界等世界中现在诸佛。及无量大众以为庄严。皆悉供养犹如诸天。于一念中。悉能充满无量无边一切世界广大功德智慧无碍善根回向故。菩萨摩诃萨。复作是念。以此善根虚空法界等一切世界。世界性种种业所起。十方不可说世界。不可说佛刹。种种世界诸佛境界。无分齐世界。转翻覆世界。伏世界。转世界。一切无余世界中。现在诸佛显现无量自在神力。彼有菩萨。解虚空法界等一切诸法。为诸众生。于一切世界中。现为如来出兴于世。示现至一切处智。无量无边自在受生。法身遍至不坏法界。平等普入同佛身藏。不生不灭普应一切。善巧方便出现世间。从真实法性起。坚固不转无碍所持。诸佛无碍功德所生。菩萨摩诃萨。于诸如来应供等正觉所。种诸善根。以众杂华种种诸香鬘盖幢幡珍宝灯明。以如是等诸妙供具。供养尊像及诸塔庙。以此一切善根回向。以一心。不乱心。不动心。尊重心。离瞋心。无住心。无著心。无众生心。无谄害心。寂静心回向。复作是念。虚空法界等一切劫中去来今佛。相好具足而自庄严。以妙法界庄严。而自庄严。彼佛眷属。充满虚空法界等一切世界。随时出世未曾失时。我以善根回向。供养诸佛。以无量香盖。无量香幢。无量香幡。无量香宫殿。无量香网。无量香像。无量香光。无量香炎。无量香云。无量香座。无量香轮。无量香住处。无量香佛世界。无量香须弥山王。无量香海。无量香河。无量香树。无量香衣。无量香莲华。以如是等无量无数众香庄严。以为供养以无量华盖。广说如上。乃至无量无数众华庄严。以为供养。以无数鬘盖乃至无数众鬘庄严。以为供养。以不可思议涂香盖乃至不可思议涂香庄严。以为供养。以不可称粖香盖乃至不可称粖香庄严。以为供养。以无分齐妙衣盖乃至无分齐妙衣庄严。以为供养。以无边宝盖乃至无边众宝庄严。以为供养。以无量灯盖乃至无量众灯庄严。以为供养。以不可说庄严具盖乃至不可说众庄严具。以为供养。以不可说不可说摩尼宝盖。如是摩尼宝幢。摩尼宝幡。摩尼宝帐。摩尼宝网。摩尼宝鬘。摩尼宝光。摩尼宝炎。摩尼宝云。摩尼宝座。摩尼宝轮。摩尼宝宫殿。摩尼宝世界。摩尼宝须弥山王。摩尼宝海。摩尼宝河。摩尼宝树。摩尼宝衣。摩尼宝莲华。如是等不可说不可说摩尼宝庄严。以为供养。于一一境界中。各有阿僧祇栏楯。阿僧祇庄严。阿僧祇宫殿。阿僧祇楼阁。阿僧祇偏楼阁。阿僧祇半月庄严。阿僧祇内小帏帐。阿僧祇窗牖。阿僧祇清净宝。阿僧祇一切宝庄严。清净一切世界悉无有余。如是庄严。令一切众生。超出生死。成就如来十种力地。于诸法中得无碍法明。教化众生一切善根回向。调伏众生无量心。充满虚空法界等一切佛刹法无所至。出生三世无量善根。令一切众生悉得睹见无量诸佛。安住一切诸善根中。成就大乘不着诸法。具足诸善根。究竟无量行。普入无量无边一切法界善根回向。入一切如来自在神力。令一切众生。因此善根得萨婆若成无上道。譬如无我不离诸法。我诸善根亦复如是。摄取一切佛。恭敬供养故。摄取一切法。离障碍故。摄取一切菩萨。究竟一切同善根故。摄取菩萨一切行。满诸愿故。摄取菩萨一切法明。决定无碍故。摄取一切佛自在神力。成就无量诸善根故。摄取一切佛力无所畏。发无量心满一切故。摄取一切菩萨三昧辩才陀罗尼门。解了世间无二法故。摄取一切佛巧妙方便。示现如来大神力故。摄取三世一切诸佛出生得道转净法轮示现涅槃。兴发供养化众生故。摄取一切世界。无上佛刹庄严故。摄取一切劫。不断一切菩萨行故。摄取一切趣。示现受生故。摄取一切众生。具足普贤菩萨行故。摄取一切众生。净烦恼习故。摄取一切众生诸根。化度无量故。摄取一切众生诸欲。净诸烦恼故。摄取一切众生。调伏成就随其所应为现身故。摄取一切众生。令解众生如变化故。摄取一切如来性。守护受持一切佛法故。菩萨摩诃萨。如是善根回向。了无所有。业中不取虚妄报。报中不取虚妄业。离诸虚妄入深法界。心常安住胜妙善根。远离散心修习善法。不信不入一切诸法。不见有法自性成就。作者坏者皆不可得。知一切法悉无自在。解了法界无有见者无有知者。如是菩萨摩诃萨。圆满具足解了诸法。得一切法众因缘地。见一切法身。离欲实际等观诸法。解了世间犹如变化。明达众生皆是一法分别无二。不舍诸业境界方便。于有为界出无为界。而亦不坏有为之性。于无为界出有为界。而亦不坏无为之性。如是菩萨摩诃萨。乐观诸法寂灭之相。出生一切清净善根。皆悉回向救护众生。精勤修习离愚痴法。深达明了一切法海。以虚空等一切善根回向。具足无上坚固功德。得离痴冥明净法眼。善知方便回向功德。菩萨摩诃萨。如是善根回向。令一切众生净一切刹得佛自在。教化众生持诸佛法。一切世间最上福田。为诸众生作采宝导师。为一切世间出明净日。一一善根充满法界。善根回向救护众生。令一切众生悉皆成就清净功德。菩萨摩诃萨。如是善根回向。守护受持诸如来性。教化成就诸众生性。严净一切诸佛刹性。不坏业性。分别法性。等观不二法性。遍游十方性。广说离欲性。具足解脱性。普照诸根性。佛子。是为菩萨摩诃萨第四至一切处回向。菩萨摩诃萨。安住此回向。能以一切善根回向。得至一切处身业。善能应现一切世界故。得至一切处口业。微妙音声充满十方一切世界故。得至一切处意业。悉能受持一切诸佛所说法故。得至一切处神足。善能随顺一切世间行故。得至一切处法。随顺一切法故。得至一切处随顺法陀罗尼辩才。令一切众生悉欢喜故。得至一切处顺入法界。于一毛道悉能普入一切世界故。得至一切处身。令一切众生身入一众生身故。得至一切处劫。于一切劫中常见诸佛故。得至一切处刹那。于一刹那现一切佛兴于世故。佛子。菩萨摩诃萨。得至一切处善根回向。能以一切善根回向。<br> 　　 尔时金刚幢菩萨。承佛神力普观十方。以偈颂曰。 <br> 　　 一切内外诸世间　　菩萨大士无所著 <br> 　　 不舍饶益众生事　　如是妙智人中胜 <br> 　　 不着一切诸世界　　不取十方坚固性 <br> 　　 不取众生寿命相　　亦不妄取诸世间 <br> 　　 一切十方世界中　　摄取众生悉无余 <br> 　　 观察有无得自在　　至一切处善回向 <br> 　　 摄取有为无为法　　心不妄取诸世间 <br> 　　 世间诸法无差别　　照世灯明如是觉 <br> 　　 一切所行诸业行　　上中下品各不同 <br> 　　 智慧诸业悉回向　　一切十方诸如来 <br> 　　 菩萨回向到彼岸　　随如来学悉成就 <br> 　　 分别甚深微妙智　　具足最胜殊特法 <br> 　　 清净善根悉回向　　常能利益诸群生 <br> 　　 悉令十方一切界　　成就无上照世灯 <br> 　　 未曾虚妄取众生　　亦不妄想念诸法 <br> 　　 不染不着一切世　　亦复不舍诸众生 <br> 　　 菩萨常乐寂灭法　　随顺得至寂灭境 <br> 　　 亦不舍离众生道　　得如是等微妙智 <br> 　　 不起诸业虚妄想　　于诸果报亦不着 <br> 　　 一切世间从缘起　　不离因缘见诸法 <br> 　　 如是境界随顺至　　远离一切虚妄想 <br> 　　 一切众生调御师　　具足明了善回向<br> 　　 佛子。何等为菩萨摩诃萨第五无尽功德藏回向。此菩萨摩诃萨。修悔过善根。离一切业障。于去来今佛一切善根及三世一切众生善根。皆悉随喜。于诸如来尊重恭敬礼拜供养所生善根。劝请诸佛所生善根。佛所说法闻持忆念如说修行入不思议境界善根。三世诸佛无尽善根。一切菩萨所修善根。三世诸佛得菩提时无上善根。菩萨摩诃萨。于此一切善根。皆悉随喜。随喜已。安住彼善根。三世诸佛转净法轮。度无量众生。彼诸众生所得善根。菩萨摩诃萨。皆悉随喜。三世诸佛从初发心修菩萨行。乃至成佛示现涅槃。于其中间所获善根。皆悉随喜。彼诸如来般涅槃已。受持守护诸佛正法。乃至法灭所修善根。念佛境界所修善根。自己境界所修善根。乃至无上菩提境界善根。菩萨摩诃萨。以此诸善根皆悉回向。菩萨摩诃萨。作如是念。此诸善根。若修。若学。若积集。若开解。若随喜。若具足。若成就。若有所行。若有所得。若正忆念。若受持。若坚固难坏。如此善根。尽过去际劫一切诸佛庄严世界。无量行业之所兴起。佛智所知菩萨所识。应众生起随欲清净。如来所持。如来出世净业所成。普贤菩萨净业所起。彼诸世界。若有众生成无上道。现自在力。未来一切如来应供等正觉庄严佛刹与法界等。无量无边虚空法界等。一切世界中尽未来际劫。一切诸佛。彼诸如来成就智慧。当净佛刹。杂宝庄严一切无厌。上香庄严。雨一切华庄严。一切衣云庄严。一切功德藏庄严。一切如来持智庄严。一切佛刹庄严。不可说庄严。修习不可思议功德庄严。如来等正觉净威神庄严。未来一切诸佛庄严佛刹。一切世间所不能睹。菩萨净眼之所照见。菩萨摩诃萨。修胜善根。悉入一切诸清净法。受持一切诸清净法。犹如变化。普行菩萨诸清净业。入菩萨不可思议自在三昧。佛慧光明普照世间。如未来诸佛严净佛刹。现在诸佛严净世界亦复如是。种种庄严清净具足功德普覆。无量妙色不可思议香。无量杂宝。无量宝树。阿僧祇庄严。阿僧祇宫殿。阿僧祇微妙音声。随善知识显现无量。一切功德殊胜庄严不可穷尽。一切香庄严。一切鬘庄严。一切华庄严。一切粖香庄严。一切宝庄严。一切衣庄严。一切幢庄严。一切幡庄严。一切缯彩庄严。一切宝栏楯庄严。阿僧祇白宝网普覆庄严。阿僧祇河庄严。阿僧祇云雨庄严。阿僧祇自然妙音无所不闻。以如是等无量无边诸庄严具。庄严无量无边不可思议诸佛世界。彼诸世界中。若佛刹庄严。佛刹清净。佛刹平等。佛刹妙善。佛刹功德。佛刹殊胜。佛刹安乐。佛刹不坏。佛刹无尽。佛刹无量功德不可尽。佛刹不退。佛刹无所畏。佛刹光明。佛刹快乐。佛刹无厌。佛刹普照。佛刹照明。佛刹方正。佛刹第一。佛刹胜佛刹最胜。佛刹微妙。佛刹无比。佛刹无等。佛刹上。佛刹无上。佛刹无等等。如是等三世一切诸佛佛刹庄严。菩萨摩诃萨。以此善根皆悉回向。普令一切佛刹清净庄严。如是庄严于一世界中。三世一切庄严佛刹具足。清净周遍。清净积聚。等起庄严具足。庄严住持皆悉具足。如一世界中。无量无边虚空法界等世界。悉以三世诸佛庄严佛刹而庄严之。佛刹功德。佛刹观无厌足。佛刹无量。佛刹弥广。佛刹无数。佛刹不可思议。佛刹无胜。佛刹不可称。佛刹无边。皆悉具足。菩萨摩诃萨。复如是回向。令其所修一切佛刹。菩萨摩诃萨皆悉充满。此诸菩萨。具足一切清净功德。成就智慧。善能分别一切世界及众生界。入深法界。舍离愚痴入空寂界。成就念佛念不思议法。念清净僧成就念舍。法日圆满慧光普照。深智无碍。从无所有寂灭法生。出生无量清净佛法。成就殊特胜妙善根。清净善根。最胜善根。增上善根。建立无上菩提之心。善能随顺入如来力。心常志求一切种智。净诸魔业。了众生性知法空寂。舍离颠倒除灭愚痴。修诸善根满足大愿。成就如是等无量无边功德。菩萨充满其刹。悉从无量法门中生。安住如是一切功德。成就无等等胜妙善根。常作佛事。善巧方便得菩提光明。具足无痴法界智慧。一身充满一切法界。现自在力。成就大智一切智境界。善巧方便出生智慧。分别无量法界。遍游诸刹而无所著。心净如空。悉能分别一切法界。于诸菩萨不可思议三昧正受。以巧方便善能入出。趣萨婆若住诸佛刹。善能了知诸佛威神。善能分别阿僧祇诸深妙法而无所畏。随顺三世诸佛善根。普照一切如来法界。悉能受持一切诸佛所说正法。善能演出不可思议清净音声。善能分别阿僧祇诸语言法。得无上道佛自在地。悉能周遍一切世界而无障碍。悉摄一切无诤之法。心无虚妄无所染着。修习增广菩提之心。善解智慧。随时应化权变无方。了真实义具足演说。成就如是等无量功德。诸大菩萨。庄严世界。充满世界。种种庄严。顺至安住。善修熏修。淳净无杂。周遍清净惔然宴寂。于一佛刹少分处。所有无量菩萨。无数菩萨。不思议菩萨。不可称菩萨。不可量菩萨。无等菩萨。不可究竟菩萨。无分齐菩萨。不可说菩萨。不可说不可说菩萨。如一佛刹一一少分处有如是等大菩萨摩诃萨。虚空法界等一切世界。菩萨摩诃萨皆悉充满亦复如是。菩萨摩诃萨。以诸善根方便回向。回向一切佛刹。一切菩萨摩诃萨。一切如来。一切无上菩提。一切大愿。一切出要。一切众生净。一切世界常见如来。如来寿命无量。转不退转法轮与法界等。如是菩萨摩诃萨善根回向。令一切佛刹清净。令一切众生界清净。令一切菩萨清净。令一切诸佛充满法界。令如来清净法身充满一切佛刹。菩萨摩诃萨。以如是等无等等回向。趣萨婆若。心净如虚空。不动如大地。入不可思议回向。乐观一切业报皆悉寂灭。无尽功德回向。平等随顺一切法界。菩萨摩诃萨。行如是回向已。不虚妄取我及我所。不虚妄取佛及诸佛法。不虚妄取佛刹及刹清净。不虚妄取众生及调伏众生。不虚妄取诸业及取业报。不着意业及业果报。不坏因果。不取有法不坏有法。生死非杂乱。涅槃非寂静。如来境界道非他所作无法同止。菩萨摩诃萨。如是起诸善根决定回向。成熟具足等观取相。善取境界分别称量。离诸虚妄而无所著。菩萨摩诃萨。如是善根回向已。得无尽善根。常念三世一切诸佛得一切无尽善根。度无量菩萨得无尽善根。净诸佛刹得无尽善根。净众生界得无尽善根。入深法界得无尽善根。修无量心净如虚空得无尽善根。解了一切诸佛境界得无尽善根。修习一切菩萨净业得无尽善根。了达三世得无尽善根。以如是等善根回向。悉能度脱一切众生。入众生界不见众生回向。解一切法无有寿命回向。知一切法真实无有自在回向。一切诸法无福伽罗回向。观察一切诸法离诸忿诤回向。一切诸法从因缘起无有坚固回向。知一切法真实无所著回向。一切佛刹无所染著回向。不取菩萨行坚固相回向。分别了知一切境界空无所有回向。菩萨摩诃萨。如是回向。眼终不见不净佛刹。亦复不见异相众生行法不见法入智无所入。解了一切犹如虚空。于如来身得一切法。满足成就无量诸功德力。具足至一切处善根安乐众生。此菩萨摩诃萨于念念中。得不可说不可说十力地。具一切种智清净善根。悉能摄取一切众生。彼菩萨摩诃萨。成就如是功德宝藏。随所游方悉能严净一切佛刹。令不可说不可说众生安住摄取诸功德力。菩萨摩诃萨。如是回向时。以此回向依力故。一切所行无有伦匹。一切世间所不能坏。威摄众魔莫能瞻对。具足成就不退功德。无量大愿皆悉成满。其心弥广等一切智。于一念中悉能周遍无量佛刹。得无量智力。悉能了知诸佛境界。常乐受持一切佛法。安住无量无边大智。菩萨初发菩提心力。悉与虚空诸法界等。佛子。是为菩萨摩诃萨第五无尽功德藏回向。菩萨摩诃萨。安住此无尽功德藏回向。复得十种无尽功德之藏。何等为十。一者常见诸佛无尽功德之藏。于一一毛孔中见无量阿僧祇诸佛。二者入无尽法功德之藏。以如来智慧。等观一切法即是一法。三者受持正念无尽功德之藏。闻一切佛所说正法闻持不忘。四者得无尽慧功德之藏。于一切如来所说经法。善能次第解其句义。五者无尽趣法功德之藏。善能分别一切法趣。六者无尽佛愿功德之藏。智慧如空。充满三世一切诸法。七者无尽功德功德之藏。充满一切诸众生意犹不可尽八者无尽智功德之藏。一切众生愚痴曀障悉能除灭。九者无尽辩才功德之藏。令一切众生悉解一切佛法平等无二。十者无尽十力四无所畏功德之藏。具足修习菩萨所行。受法王职得一切智。佛子。是为菩萨摩诃萨得十无尽功德之藏。以此无尽功德之藏。皆悉回向一切功德。<br> 　　 尔时金刚幢菩萨。普观十方以偈颂曰。 <br> 　　 菩萨成就直心力　　于一切法得自在 <br> 　　 随喜所获诸功德　　无碍方便善回向 <br> 　　 三世一切诸最胜　　严净刹土及世间 <br> 　　 具足一切胜功德　　回向净刹亦如是 <br> 　　 三世一切最胜法　　菩萨悉能谛分别 <br> 　　 净心摄取一切法　　如是庄严诸佛刹 <br> 　　 穷尽三世无量劫　　获一佛刹诸功德 <br> 　　 三世诸劫犹可尽　　佛刹功德无穷极 <br> 　　 如是一切诸佛刹　　一切最胜悉严净 <br> 　　 菩萨严净一切刹　　与诸导师等无异 <br> 　　 彼真佛子心清净　　悉从如来法化生 <br> 　　 一切功德庄严心　　充满一切诸佛刹 <br> 　　 彼诸菩萨悉具足　　无量相好庄严身 <br> 　　 一切诸辩悉成满　　不可穷尽如大海 <br> 　　 观察境界心平等　　安住一切三昧门 <br> 　　 成就清净无等心　　光明普照十方界 <br> 　　 如是无余诸佛刹　　此诸菩萨悉充满 <br> 　　 未曾想念声闻乘　　亦复不求缘觉道 <br> 　　 菩萨如是心清净　　善根回向诸群生 <br> 　　 普令众生成正觉　　具足三世诸佛法 <br> 　　 十方一切诸魔王　　菩萨威德悉调伏 <br> 　　 勇猛安住莫能坏　　决定修行究竟法 <br> 　　 菩萨具足诸愿力　　回向功德无障碍 <br> 　　 深入无尽功德藏　　三世果报无穷尽 <br> 　　 善能观察一切法　　了达其性不自在 <br> 　　 已能分别空无我　　是故不妄取业报 <br> 　　 无有色法及无色　　亦无有想无无想 <br> 　　 亦无有法及无法　　一切诸法无所有 <br> 　　 亦复非有亦非无　　亦复非因非无因 <br> 　　 于彼一切诸缘中　　其心了达无染惑 <br> 　　 一切众生语言法　　悉能了知无所著 <br> 　　 悉知世间施设法　　决定诸法无有我 <br> 　　 平等观察众生类　　谛了诸法无二相 <br> 　　 普观三世无差别　　佛刹诸业亦如是 <br> 　　 菩萨如是知回向　　随所行业功德生 <br> 　　 明达诸佛真实性　　解一切佛深妙法 <br> 　　 菩萨如是净回向　　心能分别善思量 <br> 　　 了知自性悉非性　　于一切法无所著 <br> 　　 摄取一切诸境界　　回向一切群生类 <br> 　　 除灭一切愚痴闇　　于真实性觉如如 <br> 　　 菩萨一切虚妄见　　已灭已弃永无余 <br> 　　 远离世间烦恼热　　得到究竟清凉趣 <br> 　　 不坏一切诸法性　　明达真实无所生 <br> 　　 解了诸法犹如响　　悉于一切无所著 <br> 　　 了知三世众生类　　悉从因缘和合起 <br> 　　 善解烦恼诸习气　　不坏诸法真实性 <br> 　　 了达业性非是业　　亦复不坏诸业性 <br> 　　 又亦不坏业果报　　宣扬赞叹缘起法 <br> 　　 众生所生无有生　　亦无流转生死中 <br> 　　 不着众生说众生　　善能随顺诸世间</p>
<div class="jwbt-box"><div class="jwbt"><a name=j0083-02-17><a href="0083-02.htm#MENU-top">大方广佛华严经卷第十七</div></a></a>
<div class="jwbtbm"><a name=j0083-02-18><a href="0083-02.htm#MENU-top">金刚幢菩萨十回向品第二十一之三</div></div></a></a>
<p>　　佛子。何等为菩萨摩诃萨第六随顺一切坚固善根回向。此菩萨摩诃萨。若为王时得胜国土。安隐丰乐降伏怨敌。治以正道如法教化。功盖天下德覆十方。万国归顺无敢违命。兵仗不用自然泰平。以四摄法善摄众生。转轮圣王七宝成就。此菩萨摩诃萨。坚固安住自在功德。眷属和睦不可沮坏。端正第一观者无厌。离一切恶功德具足。相好成满颜容殊特。身体肢节端严周备。鲜洁明净见者欢喜。体力坚固不可毁坏摄取天帝那罗延身。离诸业障得清净业。具足修行一切布施。若施饮食。种种美味。诸乘衣服。众妙华鬘。杂香涂香。床座住处。房舍灯明。汤药宝器。庄严宝车。象马宝王。众妙宝座。诸盖幢幡。种种杂宝。妙庄严具。清净天冠。髻中明珠。若见狱囚受诸楚毒。起大悲心。舍诸库藏妻子眷属。以身处狱救苦众生。见送狱囚趣于死地。自舍己身以代彼命。若有人乞连肤顶发髻中明珠眼耳鼻根牙齿舌根头顶手足。坏身出血。髓肉及心肠肾肝肺支节诸骨厚皮薄皮。或手足指连肉指爪。为求正法投身火坑。为求法故。举身具受无量众苦。为法难得故。能舍大地四海国土大小诸城村邑丘聚。国土丰乐人民炽盛园林浴池华果繁茂无量庄严。天下太平无诸怨敌。金银宝藏妻子眷属。自在法王。断除一切屠杀恶业。普施无畏。若见有人毁坏畜类及以人根令身残阙。起大慈悲而救度之。以大音声普告一切令闻佛名。或施大地。起佛殿堂造僧房舍。安处菩萨圣众福田。或建尊庙随应一切。或施僮使。供给三尊父母知识一切福田。以身布施一切给使。复以自身普覆诸佛。以自身施一切众生。常以己身奉给诸佛。布施国土及王京都严饰大城。又施宝女侍人眷属妻妾男女。或施以家。种种庄严游戏园林。或设无数大众施会。远离诸恶净众生故。悉舍一切资生之具。心不贪著。不求果报。悉能舍离。若诸众生人与非人。贫贱富贵。或善或恶。种种福田。远近诸方一切悉来。或自来求或不来求。一切悉施无所悭吝。作如是念。摄取随顺一切坚固善根回向。摄取善色随顺一切坚固善根回向。摄取善受想行识随顺一切坚固善根回向。摄取国土。随顺一切坚固善根回向。摄取胜人随顺一切坚固善根回向。摄取眷属随顺一切坚固善根回向。摄取财利随顺一切坚固善根回向。摄取一切惠施随顺一切坚固善根回向。菩萨摩诃萨。如是诸善根回向已。作如是念。我所行施。无贪无著无染解脱。其心真直无所悭惜。以此惠施功德之力。令一切众生得大智慧。心无障碍。知食见食无所贪着。但以法食永离抟食。智慧充满摄取善根。法身智身清净游行。为化众生现受抟食。菩萨摩诃萨。若施饮时。如是回向。以此善根。令一切众生饮法甘露。成菩萨道除灭渴爱。常乐大乘离五欲爱。得净法爱法身柔软。三昧调心未曾散乱。入智慧海。兴大法云。雨法甘露。是为菩萨摩诃萨布施饮时善根回向。菩萨摩诃萨。若施众味。所谓辛酸咸淡甘苦。如是无量肴膳香味。食之无厌。能令四大柔软安乐身体充满。气力康强。发欢喜心。明净诸根。严持内身。长育柔软。肌色光润。一切毒害所不能坏。消灭众疾得无患法。菩萨摩诃萨。施如是等无量无数诸美味时。如是回向。以此善根。令一切众生得上味相甘露充满。令一切众生心得安住法味深智。悉知一切众味之业。令一切众生悉得无量深妙法味。了法界智安住实际得到法城。令一切众生法云普雨充满法界。悉能调伏成就众生令一切众生得胜智味无上法爱柔软身心。令一切众生得上味相。不著众味。修习一切佛法诸愿。令一切众生皆善和合得一味法。出生诸佛无二之法。令一切众生得无碍味。于一切智乘得不退转。令一切众生得一切佛无杂法味。善能分别一切诸根。令一切众生法味充满。具足安住无碍佛法。是为菩萨摩诃萨施众味时善根回向。令一切众生悉得具足无碍智身。菩萨摩诃萨。布施乘时。如是回向。以此善根。令一切众生乘一切智乘。具足大乘。不可坏乘。胜乘上乘。速疾乘。大力乘。功德成就乘。出世间乘。出生无量诸菩萨乘。功德满足。是为菩萨摩诃萨布施乘时善根回向。菩萨摩诃萨。布施衣时。如是回向。以此善根。令一切众生得惭愧法服以覆其身。离诸陋形端严殊妙。颜容鲜泽肤体柔软。得身上乐诸佛之乐。无量法身普应一切。无上清净一切种智。是为菩萨摩诃萨布施衣时善根回向。菩萨摩诃萨。布施众华。鲜妙香华。种种色华。无量乐华。善现之华。乐无厌华。一切时华。天华。人华。世所乐华。无上香华。如是等无量众华。菩萨摩诃萨。悉以供养现在十方一切诸佛。及灭度后供养塔庙诸法施者比丘僧宝一切菩萨诸善知识声闻缘觉父母亲族乃至自身下及贫贱。菩萨摩诃萨。布施华时。如是回向。以此善根。令一切众生悉得诸佛三昧之华。清净开敷。妙法众华从其心出。令一切众生观无厌足得佛法爱。令一切众生常见妙色身相端严见者无厌。令一切众生未曾散乱。具足一切清净行业。令一切众生常念善知识心无变异。令一切众生如阿伽陀药。悉除一切烦恼众毒。令一切众生满足大愿。决定安住无上智王。令一切众生出智慧日。除灭一切愚痴闇冥。令一切众生如净满月。长菩提月开功德华。令一切众生入大宝海见善知识。具足成就一切善根。是为菩萨摩诃萨布施华时善根回向。令一切众生悉得无碍清净妙智。菩萨摩诃萨。布施鬘时。如是回向。以此善根。令一切众生人所乐见。见无不欣见辄亲善。见无不爱。见离忧恼。必见诸佛。得一切净智。是为菩萨摩诃萨布施鬘时善根回向。菩萨摩诃萨。布施香时。如是回向。以此善根。令一切众生具足戒香。得不坏戒。不杂戒。离垢戒。离疑戒。离缠戒。清凉戒。不犯戒。无量戒。无上戒。离世间戒。菩萨究竟至彼岸戒。令一切众生具足成就诸佛戒身。是为菩萨摩诃萨布施香时善根回向。令一切众生具足成就无碍戒身。菩萨摩诃萨。施涂香时。如是回向。以此善根。令一切众生施香普熏悉舍所有。令一切众生戒香普熏得佛净戒。令一切众生忍香普熏离毒害心。令一切众生精进之香具足普熏。勤修大乘弘誓庄严。令一切众生定香普熏。具足诸佛现前三昧。令一切众生慧香普熏。于一念中得无上智王。令一切众生法香普熏。成就无上无畏之法。令一切众生德香普熏。成就一切功德智慧。令一切众生无上菩提妙香普熏。得佛十力究竟彼岸。令一切众生白净法香具足普熏。断除一切诸不善法。是为菩萨摩诃萨施涂香时善根回向。菩萨摩诃萨施床座时。如是回向。以此善根。令一切众生得天宝座安处慧床。令一切众生得贤圣座舍凡夫意修菩提心。令一切众生得安乐座离生死苦。令一切众生得最上座。见诸如来自在神力。令一切众生得平等座等心普照一切诸法。令一切众生得最胜座。得无上业永离世间。令一切众生得安隐座。身证一切诸深妙法。令一切众生得清净座。修习如来净智境界。令一切众生得安住座。得善知识常随覆护。令一切众生得师子座。具足如来无畏之座。是为菩萨摩诃萨施床座时善根回向。令一切众生修习念慧调伏诸根。菩萨摩诃萨。施住处时。如是回向。以此善根。令一切众生悉得如来严净佛刹。修习功德庄严佛刹。安住甚深三昧境界。于彼住处而无所著。善能分别一切住处。离世间住安住佛住。摄取一切诸佛所住。究竟大道安乐善住。修习无量清净善根。未尝舍离佛无上住。是为菩萨摩诃萨施住处时善根回向。令一切众生安乐饶益救护一切。菩萨摩诃萨。施房舍时。如是回向。以此善根。令一切众生饶益安乐正念思惟。令一切众生依如来住。依大智住。依善知识住。依尊重住。依善行住。依大慈住。依大悲住。依六波罗蜜住。依无量菩提心住。依一切菩萨道住。是为菩萨摩诃萨施房舍时善根回向。令一切众生具足成就清净智慧诸通功德。菩萨摩诃萨。惠施灯明。所谓酥灯。油灯。宝灯。摩尼灯。漆灯。火灯。沉水香灯。栴檀香灯。一切香王灯。无量色光炎灯。以如是等无量灯明施时。如是回向。以此善根。饶益一切众生。摄取一切众生。令一切众生得无量光。普照一切诸如来法。令一切众生得明净光。普照一切诸微细色。令一切众生得离痴光。善能了知无众生界。令一切众生得无量光。法身净光普照一切。令一切众生得普光明。于诸佛法得不退转。令一切众生得佛光明。普照一切无量佛刹。令一切众生得无碍光。以一光明普能遍照一切法界。令一切众生得无量光。普照佛刹光明不断。令一切众生得光明幢王。慧光幢灯普照世间。令一切众生得无量色光。放自在光照一切刹。是为菩萨摩诃萨施灯明时善根回向。悉能饶益一切众生。悉能安乐一切众生。随顺善根。顺摄众生善根。善摄一切众生。等施善根。等施众生。慈愍善根愍念众生。普覆善根普荫众生。布施善根满足众生。普入一切善根境界。平等善根平等众生。智慧善根分别一切。是为菩萨摩诃萨灯明施时善根回向。令一切众生得无碍回向。安住一切明净善根。菩萨摩诃萨。施汤药时。如是回向。以此善根。令一切众生离诸障碍。令一切众生舍离病身。悉得如来清净法身。令一切众生皆成药性。悉能除灭一切众生不善之病。令一切众生成阿伽陀药。安住菩萨不退转地。令一切众生成如来药。拔出一切烦恼毒刺。令一切众生习近贤圣。除灭烦恼得清净行。令一切众生得药王意。未曾厌离一切善法。令一切众生具足成就不坏药树。对治一切诸不善病。令一切众生除诸病刺。悉得一切智慧光明。令一切众生解了世间诸对治法。随应群生对治众病。菩萨摩诃萨。施药善根如是回向已。因此善根。令一切众生舍离诸病。安隐无患具足清净。得诸如来无病之法。令一切众生出诸病刺得无尽身。金刚围山所不能坏。具足坚固一切诸力。成满诸佛无上法药。得佛神力自在法身。是为菩萨摩诃萨施汤药时善根回向。菩萨摩诃萨。悉能惠施一切诸器。所谓以真金器盛满杂宝。以白银器盛满杂宝。以琉璃器盛满杂宝。以玻璃器盛满杂种宝庄严具。以砗磲器盛赤珠宝。以玛瑙器盛满珊瑚夜光众宝。又以玉器盛诸美膳。以栴檀器盛众宝衣。以金刚器盛满众香。如是等无量无数诸妙宝器。盛以无量无数妙宝。或施诸佛。信佛福田不思议故。或施菩萨。发菩提心。诸善知识难值遇故。或施众僧。长养佛法故。或施福伽罗声闻缘觉。爱圣法故。或施父母。为尊重故。或施师长。为教如法修功德故。乃至布施下品凡劣。大慈大悲爱眼等心观众生故。不舍三世一切菩萨满足檀波罗蜜故。一向专求无上菩提故。悉舍一切内外所有。不舍一切众生类故。不著福田及财物故。菩萨摩诃萨。以如是等无量宝器。盛以无量杂宝施时。如是回向。以此善根。令一切众生成广大藏器。成虚空等广大念根。世间出世间一切经书。悉能受持不忘失故。令一切众生成清净器。普能受持佛深法故。令一切众生成无上宝器。悉能受持去来今佛一切法故。令一切众生普成如来胜法宝器。悉能受持三世诸佛无坏法故。令一切众生成庄严宝器。受持无极菩提心故。令一切众生悉成一切功德之器。志乐如来无量净智故。令一切众生成一切智内法之器。究竟如来无碍解脱一切智故。令一切众生成未来际劫一切菩萨所行之器。一切众生坚固安住一切智力故。令一切众生成三世佛胜妙法器。一切诸佛梵音说法悉受持故。令一切众生悉成内器。其身容受一切世界虚空界法界诸佛眷属。劝请诸佛转大法轮悉能受故。是为菩萨摩诃萨布施器时善根回向。令一切众生成诸法器。皆能受持普贤菩萨一切愿行。 <br>　　 菩萨摩诃萨以无量种种庄严宝车。奉施诸佛菩萨及善知识如来大众声闻缘觉一切福田。种种众生从余方来。或承菩萨名闻故来。或是菩萨因缘故来。或闻菩萨发施愿故来。或是菩萨心愿请来。菩萨摩诃萨。或施种种庄严。妙宝金车金铃网覆。微动相扣出和雅音。垂宝璎珞种种庄严。或施清净琉璃宝车。无量珍妙以为严饰。或复施与众妙宝车。白银庄严白网罗覆。或复施与神马宝车。无量亿宝以为庄严。或复施与大象宝车。无量亿宝以为庄严。一切宝网交络其上。或复施与栴檀香车。种种宝轮以为庄严。宝师子座以敷其上。百千采女列侍其内。人相具足颜容姝妙。众宝华盖弥覆其上。十万壮士。而牵御之。或复施与玻璃宝车。无量杂色妙宝庄严。载以无数端严采女。众杂宝帐以覆其上。宝缯幢幡周匝庄严。或复施与码瑙宝车。饰以众宝。熏以杂香。摩以涂香。散以妙华。百千采女持金璎珞。平正安详其疾如风。或复施与坚固香车。敷以种种柔软宝衣。众妙宝网罗覆其上。清净妙香而以熏之。其香殊妙能悦人心。逆风远熏闻者无厌。诸天子等在前牵御。或复施与一切宝车。种种杂色以为交饰。众妙宝网罗覆其上。诸杂宝带周匝垂下。敷以宝衣散以末香。所爱男女悉载其上。菩萨摩诃萨。以如是等众妙宝车。施诸佛时。如是回向。以此善根。令一切众生悉皆乐求无上福田。深信施佛有无量报。令一切众生一心向佛。逮得无量清净果报。令一切众生于诸佛所无悭吝心。具足大施无所爱惜。令一切众生于诸佛所修上福田。离二乘愿。得诸如来无碍解脱一切种智。令一切众生于诸佛所种无尽善根。得佛无量功德智慧。令一切众生摄取深慧。具足清净无上智王。令一切众生所游自在。得诸如来至一切处无碍神力。令一切众生摄取大乘。得无量种智安住不动。令一切众生具足成就第一福田。皆能出生一切智地。令一切众生于一切佛无嫌恨心。种诸善根乐求佛智。令一切众生以少方便。往诣一切庄严佛刹。于一念中深入法界而无疲倦。令一切众生入虚空等菩萨神通。悉能遍至一切佛所。令一切众生得无比身。尽能遍游十方世界而无疲倦。令一切众生成广大身得随意行。令一切众生得一切佛神力庄严究竟彼岸。于一念中。显现如来自在神力。遍虚空界。令一切众生修安隐行。随顺一切诸菩萨行。令一切众生行疾无碍究竟十力智慧彼岸。令一切众生得转一切世界力波罗蜜。普入一切不坏法界。令一切众生行普贤行到于彼岸。得不退转一切种智。令一切众生乘无比智乘。随顺修行一切法界见真实性。是为菩萨摩诃萨以诸宝乘奉施现在诸佛及灭度后舍利塔庙善根回向。令一切众生究竟诸佛无碍大乘。菩萨摩诃萨。施诸菩萨及善知识清净乘时。如是回向。以此善根。令一切众生不舍菩萨诸善知识知恩报恩。令一切众生同善知识义。摄取同性善根故。令一切众生亲近尊重恭敬供养诸善知识。悉舍一切摄善知识。令一切众生得正直心。随善知识未曾远离。令一切众生常见善知识不违其教。令一切众生得正直心。不舍善知识。离一切垢心不可坏。令一切众生为善知识。不惜身命。悉舍一切不违其教。令一切众生为善知识之所摄取。修习大慈远离诸恶。令一切众生顺善知识。闻佛正法悉能受持。令一切众生同善知识善根业报菩萨行愿。究竟清净平等满足。令一切众生出生正法。善知一切三昧境界。智慧具足神通自在。令一切众生远离诸趣。受持一切法。究竟到彼岸。令一切众生乘于大乘。乃至究竟一切种智。于其中间无有懈息。令一切众生乘智慧乘。至安隐处无有退转。令一切众生知真如行远离愚痴。闻持一切诸佛正法。令一切众生皆为一切诸佛所摄。得无碍智究竟诸法。令一切众生得不死神足妙速无碍。令一切众生游行自在。调伏众生成摩诃衍。令一切众生所行不虚。皆悉究竟得智慧乘。令一切众生得无碍乘。以无碍智至一切处。是为菩萨摩诃萨施善知识种种乘时善根回向。令一切众生功德具足与佛菩萨等无差别。悉能悦可一切贤圣。菩萨摩诃萨。施如来众种种宝乘时。善学施心。慧分别心。净功德心。随顺施心。僧宝难遇心。深信僧宝心。摄取正教心。安住正直心。善能究竟大施之会。出生无量无边功德。于佛正教信心清净不可沮坏。菩萨摩诃萨。以种种乘施僧宝时。如是回向。以此善根。令一切众生向佛正法摄取正教。令一切众生专心内观。除灭邪法成就圣处。令一切众生得贤圣地。以如来法展转相教。令一切众生举世宗重言必信用。令一切众生入一切法。善能分别无二法界。令一切众生人宝围绕。从如来智境界出生。令一切众生住离垢法。皆能除灭烦恼尘垢。令一切众生悉从无上僧宝出生。离凡夫法得圣僧地。令一切众生具足圣法修无碍智。令一切众生为大众王。智慧庄严不染世间。令一切众生以善方便转慧法轮。令一切众生得一念神力。悉能周遍不可说不可说世界。令一切众生乘虚空身。于一切世间智慧无碍。令一切众生往诣虚空法界等如来大众所。令一切众生得轻举身胜妙智慧。悉能遍游诸佛世界。令一切众生得无碍神足。于一切刹普能现身。令一切众生得大自在神足彼岸。不起一坐悉普应现一切世界。令一切众生得净法身。于诸世界而无所著。出生神力行疾如电。令一切众生现不思议神足境界。善能随顺教化调伏一切众生不失其宜。令一切众生得妙神足。一念遍游十方世界。一念超度一切法界无所挂碍。是为菩萨摩诃萨施如来众种种乘时善根回向。令一切众生普乘清净无上智乘。于一切世界转无碍法轮智轮。复次菩萨摩诃萨。施声闻缘觉种种乘时。发恭敬心。尊重心。福田心。功德海心。出生功德智慧心。深信如来功德心。修习无量亿那由他清净善根心。于不可说劫修习菩萨清净行心。解脱一切魔系缚心。摧灭一切魔军众心。不可称量明净智慧。善能分别一切诸法。令一切众生皆成可信第一福田。具足无上檀波罗蜜。令一切众生离无益言。乐独闲静心无二念。令一切众生成最胜清净第一福田。修习功德摄取众生。令一切众生成智慧地。能与众生无数善果。令一切众生至无碍趣。最胜福田清净圆满。令一切众生。其心安住无诤三昧。解一切法无性为性。令一切众生具足长养无量功德。常遇最胜第一福田。令一切众生示现无量自在神力。随顺摄取清净福田。令一切众生成就无尽功德福田。能与一切十力乘果。令一切众生成真实福田。具足无尽功德之藏。究竟一切智。令一切众生灭诸恶法闻佛正法。句身味身悉能受持。令一切众生普闻佛法。随所闻解其德不虚。令一切众生闻佛说法得到彼岸。所闻佛法能为众生随顺演说。令一切众生常乐如来正教之法。除灭一切九十六种外道邪见。令一切众生常见贤圣。长养一切最胜善根。令一切众生乐闻行足者常得瞻对。与共同止永处安乐。令一切众生所闻不虚。解声如响见佛出生。令一切众生善分别知诸佛正教。悉能守护持佛法者。令一切众生心常乐向闻持佛法。能照显现如来法教。令一切众生深心信解如来正教一切功德。令佛欢喜善解真谛。悉舍内外究竟大施。是为菩萨摩诃萨施声闻缘觉种种乘时善根回向。令一切众生得无上智净诸神通。精勤修习无有懈怠。究竟佛智力无所畏。菩萨摩诃萨。若诸方来一切福田。或承菩萨名闻故来。或与菩萨因缘故来。或闻菩萨本愿故来。或复菩萨心愿请来。菩萨于彼悉乐惠施而无厌倦。尔时菩萨。于来求者发悔过心。作如是言。诸人当知。我应诣彼礼拜供养种种惠施。而今为我故从远来。菩萨即时敬礼悔过。爱言慰喻。屈辱远来得无疲倦。处令安隐供给所须。或施摩尼宝车。载以阎浮提内第一女宝。或施金车。载以己国最胜宝女。或施清净琉璃宝车。载以内妓。或施乐车。载以童女容貌如天。或施无量无数宝庄严车。载以宝女种种庄严。或施菩萨所乘栴檀香车。或施玻璃宝车。载以宝女。端正殊特颜容无伦。威仪具足进止安详。神珠名宝璎珞其身。乐修善法。或施码瑙宝车。载以太子。或施坚固香车。载以男女。或施种种宝庄严车。载以难坏亲爱眷属。以如是等种种宝车。随其所求皆给施之。满足彼愿欢喜无量。菩萨摩诃萨。诸乘施时。如是回向。以此善根。令一切众生乘不退转摩诃衍乘。诣不思议菩提树下。令一切众生乘大智乘。尽未来劫。一切菩萨所行之法皆能修习。令一切众生乘无所有乘。于一切法心无所著。舍离虚妄具足修习一切智道。令一切众生悉乘离垢寂静之乘。无碍神力诣诸佛刹。令一切众生决定安住一切智乘。常以诸佛法乐自娱。令一切众生乘诸菩萨清净行乘。出生菩萨十种之道。乐修菩萨一切三昧。令一切众生乘四轮乘。住正国轮。依正士轮。本功德轮。平等愿轮。菩萨净行由斯满足。令一切众生乘明法乘。遍游十方修佛智力。令一切众生乘佛法乘。于一切法究竟彼岸。令一切众生乘一切功德善根不可思议法乘。为十方众生现安隐道。令一切众生乘一切施乘。断除悭吝。令一切众生乘清净尸波罗蜜乘。具足无量无边法界等一切净戒。令一切众生乘羼提波罗蜜乘。离嗔恚心。于诸众生不起恼害。令一切众生乘不退转毗梨耶波罗蜜乘。具菩萨行往诣道场。令一切众生乘禅波罗蜜乘。速赴道场。令一切众生乘般若波罗蜜乘。化身充满一切法界及佛境界。令一切众生乘法王乘。成就无畏施一切智微妙之法。令一切众生乘无所著智慧愿乘。悉能遍入一切诸方。于真法性而无所入。令一切众生乘诸佛法乘。于一切刹示现受生。而不毁坏于摩诃衍。令一切众生乘一切智乘。满足菩萨平等大愿而无懈倦。是为菩萨摩诃萨施种种乘普施众生无量福田以欢喜心善根回向。令一切众生无量种智皆悉具足。乘于一切成满智乘。 <br>　　 菩萨摩诃萨布施象宝。七支具足。六瘤成满。六牙如雪口净如华。身体平正毛色鲜白。珍丽奇饰庄严其身。净妙宝网以覆其上。种种杂宝庄严其首。光色晃曜仪体安雅。瞬息之顷超步万里。猛气奔勇而无疲倦。菩萨摩诃萨。布施宝马。形体殊妙毛色光泽。马相具足如天宝马。无量珍宝庄严其身。明月神珠以为光曜。金铃宝网以覆其上。行不奔骤迅踰疾风。致远不疲乘者安豫。巡游四方不失主意。以此宝乘随意施与。或施福田。或献尊重。或贡知识。或奉父母。或给贫匮。其有须者皆悉与之。大心惠施无所吝惜。心常欢喜无有悔恨。大悲充满能行大施。一向专求菩萨功德。最胜生地直心清净。以如是心善根回向。令一切众生成就人宝。生菩萨功德庄严大乘。令一切众生乘善法乘。随顺能至一切佛法。令一切众生常乐大乘。得佛无碍智慧力乘光明普照。令一切众生。乘勇猛精进。满足诸愿。令一切众生。具足平等波罗蜜乘。成就满足一切善根。令一切众生。成就宝乘。出生佛法无上智宝。令一切众生。分别菩萨庄严之行。得是妙乘出于三界。悉开菩萨诸三昧华。令一切众生。无量阿僧祇劫。清净修习菩萨所行。乘无量乘疾解诸法。令一切众生。施大乘宝乘。以善方便具菩萨地。令一切众生。成最高广安隐大乘。悉能运载一切众生。至无上道。是为菩萨摩诃萨无量阿僧祇那由他劫施象马宝善根回向。令一切众生。乘无碍智乘。得至如来究竟宝乘。菩萨摩诃萨。施种种座。或施贤王师子之座。琉璃为足。金缕织成柔软妙衣。以敷其上。熏以一切坚固之香。建立种种上妙宝幢。无量亿宝以为庄严。白净宝网弥覆其上。金铃罗网动发妙音。百万亿那由他净妙宝像周匝围绕。其座高广清净严饰。无量阿僧祇众生。乐观无厌。功盖天下。自在大王之所坐处。处于彼座。以正法治国无敢违逆。种种妙宝庄严其身。青宝珠王。大青宝珠王。胜藏宝珠以为庄严。明净犹日。清凉如月。众星庄严如海胜宝。海坚固幢。离垢明净。阎浮檀金妙色宝缯。以冠其首。一切阎浮提内大力灌顶王法。以灌其顶。具功德力大慈悲主。降伏怨敌无敢违命。菩萨摩诃萨。如是无量无数为转轮王。得法自在。正治国时。以如是等种种众宝严饰之座。或施正觉诸善知识及贤圣僧。闻法欢喜。奉施法师。供养父母诸尊重者声闻缘觉一切菩萨乃至初发大乘心者。及以一切诸佛塔庙。或施无量贫穷下劣。有所须欲皆给施之。布施座时。如是回向。以此善根。令一切众生。得菩提座。自然觉悟诸佛正法。令一切众生得自在座。具足成就于法自在。诸金刚山所不能坏。悉能降伏一切诸魔。令一切众生。得佛自在师子之座。一切众生乐观无厌。令一切众生。得不可说不可说清净庄严殊妙之座。成法自在普化众生。令一切众生。得殊胜座。三种世间所不能坏。广大善根及善根具皆悉清净。令一切众生。得高广座。充满不可说不可说世界。诸佛如来。于阿僧祇劫叹不能尽。令一切众生。处大智人座。一身充满一切法界。令一切众生。得不可思议宝庄严座。随其本愿所请众生广开法施。令一切众生。皆悉得坐净妙法座。于不可说诸世界中。显现如来自在神力。令一切众生。坐一切宝座。一切香座。一切华座。一切衣座。一切鬘座。一切摩尼宝座。不可思议净琉璃座。无量不可说世界座。净一切众生庄严座离诤座。处此座上。觉悟如来一切种智。示现诸佛功德境界。是为菩萨摩诃萨施种种座时善根回向。令一切众生。得无所著菩提之座。自然觉悟一切佛法。</p>
<div class="jwbt-box"><div class="jwbt"><a name=j0083-02-19><a href="0083-02.htm#MENU-top">大方广佛华严经卷第十八</div></a></a>
<div class="jwbtbm"><a name=j0083-02-20><a href="0083-02.htm#MENU-top">金刚幢菩萨十回向品第二十一之四</div></div></a></a>
<p>　　菩萨摩诃萨。施种种盖。所谓尊重人盖。种种妙宝而庄严之。于无量无边严饰盖中。最为第一。众宝为竿金网罗覆。杂宝璎珞周匝垂下。悬众宝铃。净琉璃珠。微动相扣出和雅音。白净宝网而交络之。百千清净众杂宝网罗覆其上。无量百千亿杂宝庄严。无量亿那由他沉水栴檀坚固香熏。阎浮檀金清净庄严。如是等无量阿僧祇那由他盖。以离恶心广大心放舍心。而行布施。或以奉献现在诸佛。及涅槃后供养塔庙。为求法故。奉施菩萨诸善知识。或施法师。或施父母。或施众僧。或复奉施一切佛法。或施种种福伽罗福田。或施师长及诸尊重。或施初发菩提心者。或施一切贫穷下劣。诸有所求皆悉施与。菩萨摩诃萨。布施盖时。如是回向。以此善根。令一切众生。为善根所覆。又为一切诸佛荫护。令一切众生。为智慧功德之所覆护。除灭世间诸烦恼垢。令一切众生。覆以净法。除灭一切尘劳热恼。令一切众生。悉得如来内智慧藏。一切众生。乐观无厌。令一切众生。以寂静白法而自覆护。悉得究竟不坏佛法。令一切众生。得善覆身。究竟如来清净法身。令一切众生。悉为一切而作覆盖。十力智慧普覆世间。令一切众生。得随乐智慧。皆悉出过一切世间。清净明达无所染着。令一切众生得应供盖。成胜福田受一切供。令一切众生得最上盖。自然觉悟无上智盖。是为菩萨摩诃萨布施盖时善根回向。令一切众生。受持法自在盖。以一功德盖。普覆一切法界虚空界等一切世界。示现诸佛神力自在。以一功德盖庄严法界。供养诸佛妙幡幢盖。普覆十方一切如来。令一切佛刹种种宝盖而以庄严。令一切众生。皆悉乐求无上菩提。以无上盖普覆众生。令一切众生。以不可说不可说一切众宝庄严妙盖。供养一佛。供养一切诸佛亦复如是。令一切众生。自然觉悟得最正觉功德高广微妙之盖。普覆诸佛。令一切众生。以种种宝盖。供养法界虚空等界一切世界诸佛。令一切众生。以种种摩尼宝盖。诸宝璎珞周匝垂下以为庄严。一切坚固香盖。清净杂宝而以庄严。极大高广。以白净宝网罗覆其上。以金铃网周匝悬之。自然演出微妙音声。以如是等无量不可数盖。供养诸佛。令一切众生。得无碍智盖。普覆十方一切诸佛。令一切众生。得最胜智盖。普覆众生。令一切众生。得佛功德庄严宝盖。普覆众生。令一切众生。皆悉具足清净大愿诸佛功德。令一切众生。得不思议清净心宝。令一切众生。满足诸法自在之智。令一切众生。以诸善根普覆众生。令一切众生。得无上智盖。普覆众生。令一切众生。得十力盖。普覆众生。令一切众生。以一佛刹。悉能普覆一切法界。令一切众生。悉于诸法而得自在。令一切众生。得心自在。令一切众生。智慧胜广。令一切众生。以无量功德。悉能普覆一切众生。令一切众生。以诸功德而覆其心。令一切众生以平等心普覆一切。令一切众生。以大智慧等覆一切。令一切众生。具大回向。令一切众生。满足清净正直之心。令一切众生。意根清净。是为菩萨摩诃萨施种种盖时善根回向。令一切众生。皆悉成就最大回向。普覆摄取一切众生。菩萨摩诃萨。布施种种清净幢幡。无量杂宝以为其竿。种种宝缯以为垂幡。种种杂彩周匝垂下。白净宝网罗覆其上。金铃宝网以为庄严。微风吹动出和雅音。无量无数亿那由他诸妙幢幡。以为眷属。杂宝缯彩悬以为饰。半月宝像。阎浮檀金。出大光明如日普照。严饰宝幢周遍大地。以一切世界随乐业报。庄严彼幢。安住一切虚空法界等诸如来刹。菩萨摩诃萨。于诸世界。随其所乐。普施妙幢。令发正直菩提之心。或施现在一切诸佛。或施塔庙。或施法宝。或施僧宝。或施善知识。或施菩萨。或施声闻。或施缘觉。或施大众。或施福伽罗。或施贫人。诸来求者普施无遗。菩萨摩诃萨。施幢幡时。如是回向。以此善根。令一切众生。建立一切善根。功德幢幡不可毁坏。令一切众生。建立一切诸法自在幢幡。守护正法。令一切众生。护正法宝。守持诸佛菩萨深法。令一切众生。建立高显功德宝幢。然智慧灯普照众生。令一切众生。成不坏幢幡。降伏一切诸魔恶业。令一切众生。皆悉建立智力幢幡。一切诸魔所不能坏。令一切众生。得大智慧那罗延殊胜幢幡。摧灭一切世间幢幡。令一切众生。建立解脱慧光圆满日幢。智慧具足普照法界。令一切众生。得智慧庄严幢幡。充满一切诸佛世界。建不可说胜妙幢幡。供养十方一切诸佛。令一切众生。得如来幢。摧灭一切九十六种诸邪见幢。是为菩萨摩诃萨施幢幡时善根回向。令一切众生。建立高广甚深菩萨行幢。建一切菩萨自在行幢。得清净道。菩萨摩诃萨。开众宝藏行布施时。如是回向。以此善根令一切众生。常见佛宝。舍离愚痴修行正念。令一切众生。得法宝明照。护持一切诸佛法藏。令一切众生。摄取僧宝。离悭行施充满其意。令一切众生。得萨婆若心宝。于清净菩提心不退转。令一切众生。广智慧宝。永离愚痴究竟佛法。令一切众生。成就菩萨诸功德宝。演说无量智慧妙宝。令一切众生。赞叹无量功德之宝。修十力智得正觉宝。令一切众生。得十六智宝三昧正受。究竟增广智慧之宝。令一切众生。成就第一福田之宝。觉悟如来无上智宝。令一切众生。成增上宝。无尽辩藏演说法宝。是为菩萨摩诃萨施众宝时善根回向。令一切众生。具足究竟无上智宝。得佛无碍清净眼宝。菩萨摩诃萨。舍庄严具惠施众生。所谓一切身庄严具支节庄严具。令身清净庄严具。无厌足庄严具。杂宝交饰庄严具。如是等种种无量亿那由他庄严之具。布施一切善根回向。令一切众生。身净庄严。等观一切犹如一子。超出世间得佛智乐。调伏众生使乐深法。安住一切诸佛法中。令一切众生。庄严人天悉以清净智慧。而自严饰。令一切众生。身净庄严功德相门清净具足。令一切众生。妙相严身百福具好以自庄饰。令一切众生。身相具足以诸相好。而自庄严。令一切众生。言辞庄严。皆悉具足无尽辩藏。令一切众生。以诸功德庄严音声。梵音清净微妙具足。令一切众生。皆悉志乐佛法庄严。听受正法诸佛欢喜。令一切众生。以心庄严而自庄严。念佛三昧普见诸佛。令一切众生。以诸陀罗尼庄严。而自庄严。得佛法明见诸佛法。令一切众生。以平等智庄严其心。以如来智庄严法身。是为菩萨摩诃萨惠施一切庄严具时善根回向。令一切众生。于无量佛法功德智慧庄严满足。令一切众生。舍离自大憍慢放逸。菩萨摩诃萨。为灌顶大王。威力自在布施天冠髻中明珠。给施一切。摄取众生。长养施心。以施熏心。向增上施。以施修慧。施修舍根。施修广觉。菩萨摩诃萨。施髻中明珠时如是回向。以此善根。令一切众生。善受一切智灌顶法王。令一切众生具足顶相。获胜智顶得到彼岸。令一切众生。得胜智宝。究竟一切功德之顶。令一切众生。悉得安住智慧宝顶。堪受一切敬心顶礼。令一切众生。皆悉冠冕智慧天冠。于一切法而得自在。令一切众生。以智慧明珠而系其顶。一切世间无能见顶。令一切众生。皆堪受敬心顶礼。具足慧顶照明佛法。令一切众生。成十力冠以冠其顶。智慧海藏清净具足。令一切众生。安住最上大地帝王。摧诸魔顶成最正觉。究竟具足如来十力。令一切众生。成胜顶王。得一切智顶最胜光明。是为菩萨摩诃萨舍天冠明珠善根回向。令一切众生。胜妙智慧皆悉清净。得净智慧摩尼宝冠。菩萨摩诃萨。见牢狱众生。受诸楚毒。或缚或打。闭在幽冥。杻械枷锁。拷掠流血。饥渴难忍。裸形羸瘦。被发覆身。受无量苦。无能救者。菩萨摩诃萨。见如是等苦众生已。或舍财宝妻子眷属。或舍己身。于彼狱中救苦众生。如大悲菩萨善眼王。菩萨摩诃萨。于彼狱中出众生已。随其所须而给施之。或以医药咒术。令彼安隐。先令欢喜。复为说法。皆悉安立不放逸善根。于正觉法心不退转。菩萨摩诃萨。救狱人时。如是回向。以此善根。令一切众生。解脱爱缚。令一切众生。断生死流到智慧彼岸。令一切众生。灭除痴冥得明净智。拔众使根离诸尘垢。令一切众生。断三界缚得一切智。令一切众生。永灭结漏。得离烦恼地。无碍智慧。皆悉究竟到于彼岸。令一切众生。离爱慢缚。究竟成就离爱慢慧。令一切众生。脱诸欲缚。永离一切世间贪欲。住诸世间无所染着。令一切众生。得清净深心。常为诸佛之所守护。令一切众生。得无著无缚心。广大如法界。究竟如虚空。令一切众生。得菩萨神足。遍游诸刹调伏众生。舍离世间安住大乘。是为菩萨摩诃萨救苦众生善根回向。令一切众生。究竟如来智慧之地。菩萨摩诃萨。见送狱囚趣于死地。五种系缚。忧恼切心。命在须臾。众人围绕。舍阎浮提一切乐具。永离亲爱渐之死地。或以木贯置高标上。或以刀割。或以火焚。或缠身油灌以火烧之。受如是等无量诸苦。菩萨摩诃萨。见如是已。自舍身命救彼苦难。犹如持来菩萨胜进王菩萨等诸大菩萨。自舍己身受众楚毒。以救众生。作如是言。我当舍身以代彼命。设使苦痛过彼无量。悉当代受令其解脱。复作是念。见如是苦。而不代受。为失大利。何以故。我为众生故。救护众生故。发一切智菩提之心。是故舍身以代彼命。菩萨摩诃萨。救苦人时。如是回向。以此善根。令一切众生。得无尽身命。永离炽然忧悲苦恼。令一切众生。依诸佛住。受一切智力菩提记莂。令一切众生。救诸怖畏永离恶道。令一切众生。得一切命。永入不死智慧境界。令一切众生。远离怨敌。值善知识常共摄护。令一切众生。舍离刀杖修行净业。令一切众生。离诸恐怖。坐菩提树下降伏魔军。令一切众生。离大众恐怖。于无上法中。得净无畏大师子吼。令一切众生。得无障碍师子智慧行清净业。令一切众生。到无畏处救护一切苦恼众生。是为菩萨摩诃萨自舍身命救彼死囚善根回向。令一切众生。离生死苦究竟佛乐。菩萨摩诃萨。见人来乞连肤顶发及髻中明珠。菩萨是时欢喜施与。如周罗宝王菩萨胜趣菩萨等诸大菩萨。有人从乞连肤顶发及明珠时。正心思惟不念余业。离诸世间专乐寂静。清净正念一切种智。修正直心。菩萨尔时手执利刀。即割肤发及髻明珠。右膝着地。敬心合掌。正念三世诸佛菩萨所行。发大欢喜。直心清净。一切正法。充满意根。心不计苦。苦者是生灭法。是无常法。作是念已。除灭众苦。欢喜布施善根回向。令一切众生。得无见顶相。成就菩萨周罗尊塔。令一切众生。得绀青发。得金刚发。得柔软发。悉能除灭诸烦恼患。令一切众生。得不乱发得光泽发。令一切众生。得柔软旋螺发。令一切众生。得右旋发。令一切众生。得佛相发。烦恼结习皆悉除灭。令一切众生。发出大光明普照十方。令一切众生。得佛清净不乱之发。令一切众生。得应供塔发。除灭恶心见如来发。令一切众生。发离诸尘垢。悉得如来无染着发。是为菩萨摩诃萨布施顶发及髻中明珠善根回向。令一切众生。悉得究竟一切陀罗尼诸三昧门一切种智及佛十力。<br> 　　 菩萨摩诃萨。布施眼时。如欢喜菩萨满月王菩萨等无量诸大菩萨。布施眼时。修施眼心。修慧眼心。得佛法眼心。向无上道心。究竟诸通心。专求智慧心。等三世菩萨。修惠施心。于乞眼者以爱眼观。以无坏信心而施彼眼。因生佛眼。增广菩提摩诃衍心。大慈大悲调伏六根。菩萨摩诃萨。修如是心。以眼惠施。常乐施与。建立正法。舍离世间欢乐放逸。厌离五欲。乐菩提心。随彼所求悉满其愿。长养平等无二布施。随彼所须悉能施与。善根回向。令一切众生。眼得开明为世作眼。令一切众生。得无障眼开广智藏。令一切众生得净肉眼。一切世间无能坏者。令一切众生。得净天眼。悉见众生死此生彼。令一切众生。得净法眼。能随顺入如来境界。令一切众生。得净慧眼。分别了知一切世间。令一切众生。得净佛眼。悉能觉悟一切诸法。令一切众生。得普净眼。究竟境界无所障碍。令一切众生。除灭痴翳得清净眼。了众生界空无所有。令一切众生。得无障眼。得到如来十力胜处。是为菩萨摩诃萨布施眼时善根回向。令一切众生。得一切智眼。菩萨摩诃萨。布施耳时。如胜王菩萨胜无怨菩萨布施耳时。修菩萨行生如来家。修习诸佛所行布施。正念一切菩萨净行。随顺诸佛菩提。出生清净诸根智慧功德。观察世间无坚固者。令一切众生。常见一切诸佛菩萨。自于己身无所染着。随顺正念一切佛法。菩萨摩诃萨。布施耳时。其心寂静调伏诸根。免济众生崄难旷野。生智慧灯功德。成就檀波罗蜜海。施心成满。知义知法。明识诸道。得智慧行。于法自在。以不坚固身。易坚固身。菩萨摩诃萨。施耳时。如是回向。以此善根。令一切众生。得无碍耳。悉能普闻无量法音。了达无碍。令一切众生。得无碍耳。分别了知无量音声。令一切众生。得无对耳。得佛净耳。令一切众生。得清净耳。解了耳根空无所有。令一切众生。得广大耳。皆悉寂静识无所起。令一切众生。得法界等耳。能善闻持一切佛法。令一切众生。得无著耳。悉能分别无碍诸法。令一切众生。得无坏耳。一切异论无能坏者。令一切众生。得周普耳。广大清净。令一切众生。得天耳佛耳。是为菩萨摩诃萨布施耳时善根回向。令一切众生。得清净耳。菩萨摩诃萨。布施鼻时。清净如是回向。以此善根。令一切众生。得如来鼻相。得善根鼻。得爱乐鼻。得清净鼻。得随顺鼻。得高好鼻。得伏怨鼻。得如来鼻。令一切众生。得端正面门。得一切法门。得无碍门。得善现门。得无厌门。得清净门。得离恶门。得诸如来圆满面门。得一切门。得善乐无量门。是为菩萨摩诃萨布施鼻时善根回向。令一切众生。究竟得入诸佛法中。令一切众生。摄取十方诸佛正法。令一切众生。分别深解诸佛妙法。令一切众生。于诸佛法得到彼岸。令一切众生。常见诸佛。令一切众生。得诸如来无量法门。令一切众生。得究竟清净。令一切众生。得佛法明普照诸法。令一切众生。得严净佛刹。令一切众生。得佛坚固不可坏鼻。是为菩萨摩诃萨布施鼻时善根回向。 <br> 　　 菩萨摩诃萨。安住自在大王地时。能以牙齿布施众生。如华齿王菩萨六牙白象王菩萨。布施齿时。获难得心。如优昙华。清净施心。无尽施心。不浊施心。无著施心。无量施心。调伏舍诸根心。一切施心。一切智愿心。安隐众生心。成就施心。大施心。胜施心。身之要用牙齿为最。己所重宝。众所叹惜。而能惠施诸乞求者。菩萨摩诃萨。安住此法。舍牙齿时。如是回向。以此善根。令一切众生。得白净利牙。成最胜塔受天人供。令一切众生。得佛齐密无间齿相。令一切众生。行调伏心。进趣菩萨诸波罗蜜。令一切众生。口齿清净显现明白。令一切众生。念庄严口。牙相成就开现鲜洁。令一切众生。含齿四十。常出无量清净妙智香。令一切众生。得安住旋牙。华色庄严。能调伏心。令一切众生。得清净牙。能放无量亿千光明。鲜洁圆满普照十方。令一切众生。得徐嚼牙。饭入口过。粒粒皆碎。无所味着。为上福田。令一切众生。得胜妙牙。放无量色光。授菩提记。是为菩萨摩诃萨施牙齿时善根回向。令一切众生。得无碍严净诸法智慧。菩萨摩诃萨。若有人来从乞舌时。于乞求者柔软语。爱语。慈愍心语。生抚慰心。如善口王菩萨不退转菩萨。及余无量菩萨摩诃萨等。于诸趣中受无量生时。有乞舌者。先安乞人处师子座。舍己舌时。以欢喜心。不坏心。无嫌恨心。大心。生佛家心。建立菩萨家心。不浊心。勇猛精进心。不着自身心。无怨敌心。以右膝着地。出舌示已。作柔软语。爱语。慈愍心语。谓乞者言。汝取我舌。随意所用充满汝意。菩萨摩诃萨。布施舌时如是回向。以此善根。令一切众生。得广长舌相。能出一切具足音声。令一切众生。得覆面舌相。所言无二皆悉诚实。令一切众生舌。能遍覆一切佛刹。示现诸佛自在神力。令一切众生。得柔软薄舌。宣通清净第一上味。令一切众生。得正语舌。有所言说。一切欢喜疑网悉除。令一切众生。得净光舌。能放不可说百千亿那由他光明。令一切众生。得决定语。善能分别无尽法藏。令一切众生。得净胜舌。善众言音究竟教化。令一切众生。得音声智。善能随顺入语言海。令一切众生。善能演说一切诸法。于诸语言出生智慧。得到彼岸。是为菩萨摩诃萨布施舌时善根回向。令一切众生。得无碍智诸愿满足。菩萨摩诃萨。若有众生来乞头时。如无上智菩萨。善男子。迦叶王菩萨。如是等无量诸大菩萨。布施头时。欲得一切妙智慧首。欲得无上菩提之首。救护众生。欲见一切诸妙法首。欲具一切净智慧首。欲具一切无碍法首。欲具最胜妙首之地。欲得胜智慧首。一切众生皆悉爱念。欲具智慧正法藏首。一切众生所不能睹。欲得十力大智慧王。欲得满足一切诸法自在之首。一切世间所不能坏。菩萨摩诃萨。住是法住。则学一切诸佛所学。深信诸佛长养善根。有来求者。充满其意悉令欢喜。菩萨心净欢喜施与。爱乐佛法。得清净明。安住菩提。心不退转。能行大舍。诸根欢悦。增长妙法。正直善心能广大施。菩萨布施头时。如是回向。以此善根。令一切众生。得如来首。一切世间无能见顶。于一切处所不能坏。出过一切诸世界上。顶相具足旋发庄严。一切世间所未曾有。得佛首相严胜殊特。令一切众生。得智慧首。最胜首清净首。具智慧首。是为菩萨摩诃萨布施头时善根回向。令一切众生。具足胜法。逮得无上大智慧首。菩萨摩诃萨。施众生手足。如勇猛王菩萨无畏王菩萨。如是等无量菩萨摩诃萨。于诸趣中无量生处。布施手足。修信心手。常行正法饶益众生。威仪庠序。宝手为手。无著施手。菩萨所行真实不虚。施心广大建立善根。远离悭贪具菩萨行。于如来所得不坏信。除灭恶道成就菩提。菩萨摩诃萨。施手足时。以无量无边旷大之心。开净法门。入诸佛海。见一切佛。成就施手。满众生意。悉能受持一切种智菩提诸愿。修清净心。离烦恼缠。得智身法身。无断无坏。不可磨灭。一切魔业不能倾动。亲近善知识。修习一切菩萨布施之所出生。菩萨摩诃萨。一切智境界。施手足时。如是回向。以此善根。令一切众生。悉得宝手具神通力。成宝手已。各相敬重生福田心。以种种宝更相供养。又以众宝庄严。供一切佛。兴妙宝云遍诸佛刹。令一切众生。修习慈悲不相恼害。游诸佛刹安住无畏。以少方便究竟神足。以宝手。香手。衣手。盖手。鬘手。华手。粖香手。庄严具手。无量华手。无量香手。普手。以神通力诣诸佛刹。供养诸佛。能以一手。遍摩一切诸佛世界。能以神足自在之手。持一切众生。手相成就放无量光。能以一手普覆众生。得佛缦网手足相好。是为菩萨摩诃萨大回向手普覆众生。令一切众生。志常乐求无上菩提。令一切众生。出生无量功德大海。得忍辱心。见来求者皆大欢喜。观无厌足。入深法海。逮得诸佛所共善根。是为菩萨摩诃萨施手足时善根回向。 <br> 　　 菩萨摩诃萨。坏身出血布施众生。如法手菩萨喜心王菩萨等无量菩萨摩诃萨。于诸趣中无量生处于乞求者。坏身出血。而布施之。以萨婆若心施。喜菩提心施。乐修菩萨行心施。不计苦痛心施。于来乞者无慊恨心施。趣向一切菩萨心施。长养一切菩萨心施。增广菩萨善心施。以不退转心施。不休息心施。不惜己心施。菩萨摩诃萨。坏身出血布施时。如是回向。以此善根。令一切众生。具足菩萨法身智身。令一切众生。成就微密金刚之身。令一切众生。得无尽身清净不坏。令一切众生。得现化身。遍满十方一切世界。令一切众生。得可乐身。明净鲜洁不可沮坏。令一切众生。得法界生身。于如来身无所染著。令一切众生。得宝光明身无能坏者。令一切众生。得智藏身。于不死法而得自在。令一切众生。得宝海身。一切众生所见不虚。令一切众生。得虚空等身。于诸世间。无所染著。是为菩萨摩诃萨坏身出血布施善根。大乘心回向。清净心回向。大心回向。欢喜心回向。大欢喜心回向。无厌足心回向。安乐心回向。不浊心善根回向。菩萨摩诃萨。见有人来乞髓肉时。欢喜软语。谓乞者言。我身髓肉随意取用。如饶益菩萨一切施王菩萨等无量菩萨摩诃萨。于诸趣中无量生处。舍髓肉时心大欢喜。施心深广不可测量。一切菩萨所修习心。无上大乘妙善根心。舍离尘垢正直胜心。于来求者施无尽心。能舍自己爱重身心。一向专求无量善根妙功德宝所覆之心。菩萨所行无厌足心。大布施心。离疑惑心。于来乞者所布施物无中悔心。分别布施不求报心。平等布施无选择心。菩萨摩诃萨。施髓肉时。于诸佛所生尊父心。令一切众生。清净安住严净现在诸世界中一切佛刹。大悲现前救护众生。菩提现前十力明观三世。菩萨现前满足善根。无畏现前大师子吼。三世现前智慧平等。一切世间现前尽未来际修菩萨愿。无忧现前修习无数诸菩萨行。菩萨摩诃萨。施髓肉时。如是回向。以此善根。令一切众生。得金刚藏不可坏身。令一切众生。得微密身无有疏漏。令一切众生。得佛清净庄严如意法身。令一切众生。得百福德身。三十二相而自庄严。令一切众生。得八十种好妙庄严身。具足十力不可断坏。令一切众生。逮得如来常住妙身。不可测量。令一切众生。得最胜身。一切诸魔所不能坏。令一切众生。悉得一身等三世佛。令一切众生。得无碍身。微妙清净满虚空界。令一切众生。得菩萨藏身。悉能含受一切众生。是为菩萨摩诃萨布施髓肉一切智境界心善根回向。令一切众生。得佛常住无量法身。菩萨摩诃萨。见有众生来从乞心。如无忧厌菩萨不动王菩萨。如是等无量菩萨摩诃萨。见有人来从乞心时。欢喜施与。学不断施心。一切无尽施心。大檀波罗蜜心。到檀波罗蜜彼岸心。学一切菩萨行布施心。于一切施得无尽心。修习一切大布施心。建立一切菩萨施心。现前正念诸佛施心。充满一切来求施心。菩萨摩诃萨。布施心时。以清净心施。以度脱一切众生心施。以十力菩提境界心施。以满足大愿心施。以修习菩萨行心施。以得萨婆若心施。以不舍本愿心施。以此善根回向众生。令一切众生。得金刚藏心。一切金刚围山所不能坏。得金刚庄严心。离恐怖心。不可胜心。一切世间无能尽心。勇健胜幢智慧藏心。大那罗延高胜幢心。众生大海不可尽心。不可沮坏那罗延藏心。悉能坏散诸魔魔业魔军众心。威武勇健大丈夫心。无恐怖心。大誓庄严胜坚固心。最胜生菩萨心。具诸佛法菩提庄严心。坐菩提树成就一切如来正法离诸愚痴一切种智正觉之心。具十力心。是为菩萨摩诃萨施心善根回向众生。令一切众生。具足无著十力之心。<br> 　　 菩萨摩诃萨。见有人来乞肠肾肝肺时。如难胜菩萨灭恶自在王菩萨。如是等无量菩萨摩诃萨。见有人来乞肠肾肝肺。见已欢喜。以爱眼观起菩提爱。随彼所乐悉满其意。欢喜施与心不中悔。正念观察。舍不坚固身取坚固身。我此秽身虎狼狐狗众兽所食。此身无常可弃舍物。菩萨摩诃萨。如是观已。敬心谛视来乞求者。复作是念。我若不施。不得不坚固中坚固。无常中常。不净中净。菩萨摩诃萨。如是正念。则能开发清净直心。解真实法。于来乞者。生善知识心能教化。我不坚固中而取坚固。菩萨摩诃萨。作是念已。以此善根回向众生。令一切众生。得内外清净智慧藏身。令一切众生。得智慧藏腹。悉能受持一切智愿。令一切众生。得清净身见者无厌。演放坚固妙香光明。普熏十方。令一切众生。逮得如来腹不现相。身直相称支节具足。令一切众生。得法味食长养智身。具佛法爱柔软充满。令一切众生。得无尽身安住法身。令一切众生。得内清净总持藏身。一切辩明普照诸法。令一切众生。得清净身。内外悉净。令一切众生。得如来智修习行身。普雨甘露智慧法雨。令一切众生。悉得内身清净寂静外身。能为众生作智慧幢王。照明一切。是为菩萨摩诃萨施肠肾肝肺善根回向众生。令一切众生。悉得内外清净之身。安住坚固无障碍智。</p>
<div class="jwbt-box"><div class="jwbt"><a name=j0083-02-21><a href="0083-02.htm#MENU-top">大方广佛华严经卷第十九</div></a></a>
<div class="jwbtbm"><a name=j0083-02-22><a href="0083-02.htm#MENU-top">金刚幢菩萨十回向品第二十一之五</div></div></a></a>
<p>　　菩萨摩诃萨。见有来乞支节诸骨。如法藏菩萨夜光菩萨。如是等无量菩萨摩诃萨。施支节骨。见来求者。生大欢喜心。明净心。寂静心。慈心。安乐心。无所著心。清净心。于来乞者生满愿心。菩萨摩诃萨。以施支节所摄善根回向众生。令一切众生。得如化身。永离世间骨血肉身。令一切众生。得金刚力身。无能坏者。无能胜者。令一切众生。得萨婆若力。具足法身。从无缚无著法界出生。令一切众生。得智力身。诸根坚固不可断坏。令一切众生。得法力身。智力自在到于彼岸。令一切众生。得坚固身不可坏散。令一切众生。得随应化身。善能调伏成就众生。令一切众生。得智熏身。具那罗延支节庄严。令一切众生。得坚固流注不断绝身。究竟永离一切疲倦。令一切众生。得安住力身悉皆具足勇猛精进。令一切众生。得净法身。悉能分别一切众生。入于无量智身境界。令一切众生。得功德力身。除灭众恶。见者不虚。令一切众生。得无碍身。皆悉究竟。无染著智。令一切众生。得佛所摄身。常为一切佛所守护。令一切众生。得普饶益众生之身。悉能遍入一切诸道。令一切众生。得圆应身。十方众生悉见其面。无背佛法。清净照明常现在前。令一切众生。得具足精进身。修习究竟大乘智慧。令一切众生。舍离我慢自大放逸之身。得清净身。智慧安住不可倾动。令一切众生。得坚持戒身。成就大乘一切智业。令一切众生。得生佛家身。永离世间生死秽身。是为菩萨摩诃萨施支节诸骨善根回向。令一切众生。皆悉清净得萨婆若。菩萨摩诃萨。见有人来手执利刀乞厚薄皮。以爱眼视。欢喜恭敬为敷座处。即作是念。福田难遇。而今自来满我本愿。决定究竟一切种智。作如是言。取我身皮随汝意用如清净藏菩萨金刚胁鹿王菩萨。如是等无量菩萨摩诃萨。布施乞人厚薄皮时。如是回向。以此善根。令一切众生。得如来薄皮相金色清净。令一切众生。得金刚坚固不坏薄皮。令一切众生。得金色皮。如阎浮檀金藏。令一切众生。得无量色皮。随应现色悉令清净。令一切众生。得明净皮不受尘垢。如乐沙门如来净色。令一切众生。得第一色皮。自然清净。令一切众生。逮得如来清净色皮。微妙相好而自庄严。令一切众生。得明净皮。放大光明普覆一切。令一切众生。得明网皮。无量光明圆满具足普覆世间。令一切众生。得润泽皮。众色清净。是为菩萨摩诃萨布施自身厚薄皮时善根回向。令一切众生。逮得无上最胜菩提。皆悉具足如来功德。<br> 　　 菩萨摩诃萨。见有人来乞手足指。如坚固精进菩萨。阎浮提自在王金光菩萨等。无量菩萨摩诃萨。施手足指时。心大欢喜颜色无异。乘大乘施。不求五欲施。不求名闻施。建立檀波罗蜜施。大施心施。离悭垢施。离嫉妒施。随顺佛施。以是施手足指所摄善根回向众生。令一切众生。得佛长指相。令一切众生。得指密相圆佣纤直。令一切众生。得赤铜甲相筒密清净。令一切众生。得大人指相。悉能摄持一切诸法。令一切众生。得具足随好十力相指。令一切众生。得大人指相纤佣坚密。令一切众生。手足指端轮相庄严。指节平满文相明显。令一切众生。得莲华色指。十力业报相好庄严。令一切众生得光明指放光明网。普照十方诸佛世界。令一切众生。得净妙指。以诸相好具足庄严。是为菩萨摩诃萨施指善根回向众生。令一切众生。心皆清净。复次菩萨摩诃萨。请求法时。若有人言。汝能施我连肉爪者。当与汝法。菩萨答言。但与我法。随汝所须恣意取用。如求法王菩萨。无尽菩萨。如是等无量菩萨摩诃萨。为求法故。欲令一切众生具正法故。以是善根回向众生。令一切众生。悉得赤铜如来相爪。令一切众生。得润泽爪。令一切众生。得佛具足清净光爪。令一切众生。得具足大人一切智爪。令一切众生。得无比爪。于诸世间无所染着。令一切众生。得庄严爪。普照众生。令一切众生。得细妙爪。微密清净不可破坏。令一切众生。得佛具足方便相好大智清净。令一切众生。得善生爪。菩萨清净行业果报。令一切众生。得萨婆若善方便爪。放无量色妙光明藏。是为菩萨摩诃萨施爪肉善根回向众生。令一切众生。得一切智爪。具足庄严如来法身。皆悉满足无障碍力。菩萨摩诃萨。为求法故。为难得法故。能施法者。作如是言。若能投身七仞火坑。当与汝法。菩萨闻此欢喜无量。作是思惟。我为法故。尚于阿鼻地狱诸恶趣中。受无量苦。况入人间微小火坑。而得闻法。奇哉正法甚为易得。免于地狱无量楚毒。入小火坑而闻正法。汝但说法我入火坑。如求善法王菩萨金刚思惟菩萨。为法欢喜入火善根回向众生。令一切众生。得佛所住一切智法。于无上道坚固不退。令一切众生。皆悉除灭恶趣火坑。受如来乐。令一切众生。得无畏心离众恐怖。令一切众生。常乐求法。皆得欢喜佛法庄严。令一切众生。离诸恶道。悉能除灭三毒炽火。令一切众生。悉得快乐。成就如来最胜妙乐。令一切众生。得菩萨心。悉能除灭贪恚痴火。令一切众生。悉得菩萨诸三昧乐。普见诸佛心大欢喜。令一切众生。常闻正法。究竟佛道未曾忘失。令一切众生。悉得菩萨自在诸通快乐。究竟具足萨婆若智。是为菩萨摩诃萨为求法故。赴火善根回向众生。令一切众生。具智慧火。远离一切诸不善业。菩萨摩诃萨。为求法故。举身具受无量诸苦。为正法故。为广说正法故。建立菩萨道故。开无上菩提故。具足无上智故。修习十力故。增广一切智心故。得无碍智故。令一切众生清净故。入一切菩萨境界故。守护大乘佛菩提故。如求正法菩萨勇健王菩萨。如是等无量菩萨摩诃萨。为求法故受无量苦乃至谤正法人。极大恶人。恶业障人。持魔业人。为正法故。代彼恶人具受诸苦。菩萨摩诃萨。为求法故。代诸众生受苦。善根回向众生。令一切众生。离一切苦得安乐利益。令一切众生。离诸苦受成就妙乐。令一切众生。永灭苦阴得如电光乐。令一切众生。超出苦狱。具足究竟智慧之行。令一切众生。见安隐道离苦恼趣。令一切众生。得法爱乐充满具足。究竟寂灭一切众苦。令一切众生。发大悲心。悉欲济度一切苦海。令一切众生。得诸佛乐断生死苦。令一切众生。得无比净乐。其身永离一切苦受。令一切众生。得一切胜乐。究竟具足佛无碍乐。是为菩萨摩诃萨为求法故悉受众苦善根回向救护众生。令一切众生。安住萨婆若无碍解脱。菩萨摩诃萨。为求法故。为法难得故。能舍大地四海国土。大小诸城村邑丘聚。国土丰乐人民炽盛。园林浴池华果繁茂。如是种种无量庄严。天下太平无有怨敌。金银宝藏妻子眷属皆悉能舍。于不坚固中求坚固法。饶益一切诸众生故。令一切众生。得佛无碍清净解脱萨婆若道。如大势妙德菩萨胜趣王菩萨。如是等无量菩萨摩诃萨。为求正法故。乃至一句一味。五体投地。敬礼顶受。正念三世诸佛勤求正法。于正法中心常欣乐。修习诸愿。求离食法。舍离世间帝王自在之法。乐求无上法王自在胜法。不念不著一切世间。以离世法自长养心。远离一切世间恶语。寂静安立诸佛所住。菩萨摩诃萨。为求正法。以施四天下大地国土。所摄善根回向众生。令一切众生。悉能舍离内外所有。令一切众生。能舍一切心无中悔。令一切众生。不惜身命资生之具。常求正法。令一切众生。悉得法利。断除无量众生疑惑。令一切众生。常乐正法。于诸佛法得深法爱。令一切众生。能舍身命世间自在。乐求佛法大心。修习无上菩提。令一切众生。恭敬尊重诸佛正法。能舍身命究竟正法。令一切众生。护持佛法。修习如来难得闻法。令一切众生。悉得诸佛菩提明照。毕菩萨行不由他悟。令一切众生。于诸佛法而得自在。拔出疑刺心常清净。是为菩萨摩诃萨为求难得法故布施国土善根回向。令一切众生知见满足。复次菩萨摩诃萨。行法自在时。悉教断除阎浮提内城邑聚落一切屠杀二足四足。普施无畏离怨敌心。修菩萨行以正治国。灭除众生一切苦难。发起一切众生安隐心宝。具足正直胜妙心宝。能自具足三种戒法。亦令众生具三种戒。菩萨摩诃萨。以不杀等五戒善根。回向众生。令一切众生。得长寿慧。具菩提心。命根无尽。令一切众生。得无量寿。恭敬供养一切诸佛。令一切众生。具足修习离老死法。一切众难不能害命。令一切众生。逮得无量离病苦身。命根自在能随意住。令一切众生。得无尽命。尽未来劫。悉具修习菩萨所行。调伏化度一切众生。令一切众生。得净命门。十力善根皆悉来入。令一切众生。善根具足。寿命无量诸愿成满。令一切众生。悉见诸佛。修习无尽长寿善根。令一切众生。于如来家学诸所学。具足成就无尽命根。于圣法中得欢喜心。令一切众生。得无老病不死命根。无尽精进安住佛智。是为菩萨摩诃萨以离杀等五戒善根回向众生。令一切众生。安住如来三种净戒。具足究竟十力智慧。菩萨摩诃萨若见众生残害不仁。若人若兽毁其男形。令身残阙受诸楚毒。见此苦已。起大慈悲而救度之。悉令贵乐珍宝具足。菩萨摩诃萨。谓恶人言。汝为何利造此恶业。随汝所须尽相资给。汝今便可舍是恶业。不能正念肆其贪欲。害彼自利以求己乐。无有是处。如此恶行诸不善法。一切如来所不赞叹。菩萨摩诃萨。悉能舍离一切所有。令彼众生不行恶业。又为彼人说微妙法。谓寂静法。长养净行除灭不善。修习慈心不恼众生。时彼恶人闻此法言。即舍恶行修清净业。菩萨摩诃萨。以慈救善根回向众生。令一切众生。得佛大人阴藏之相。令一切众生。具足男形。得丈夫意清净梵行。令一切众生。成就丈夫无欲之身。乘无碍智究竟不退。令一切众生。得大人身。永离欲心无所染著。令一切众生。皆悉成就善男子法。诸佛赞叹智慧具足。令一切众生。得大人力。具足成就十力善根。令一切众生。常得成就男子之形。坚固安住未曾有法。令一切众生。于五欲中。无著无缚。心得解脱。厌离三界。修菩萨行。令一切众生。皆得成就第一智人。一切信伏皆受道化。令一切众生。成就菩萨丈夫深智。究竟一切大乘佛趣。是为菩萨摩诃萨救毁形者善根回向。令一切众生皆悉救护诸善男子。生贤圣家。智慧具足。修习履行男子胜智。善能示现七丈夫趣。具足无上丈夫正法。常能化度一切众生善根回向。令一切众生。得佛清净丈夫胜法。复次菩萨摩诃萨。若有如来出兴于世。以大音声普告一切。如来出世如来出世。令一切众生得闻佛音。闻佛音已舍离自大憍慢放逸。得见诸佛。坚固安住念佛三昧。修佛境界。未曾废忘。恭敬供养一切诸佛。常乐见佛。以百千劫难值遇故。广为众生说佛难遇。众生闻已。常欲乐见一切诸佛。心大欢喜。恭敬供养。尊重赞叹。于如来所。闻诸佛名。于无量佛所。种诸善根。修习增长。无量众生。因如来故。悉皆清净。无量众生因如来故。悉净调伏。彼诸众生于菩萨所。生善知识心。因菩萨故。诸众生等悉具佛法。彼诸众生。无量劫中所修善根。悉作佛事。菩萨摩诃萨。以叹佛善根。回向众生。令一切众生常见诸佛。初不失时。如应受化。令佛欢喜。令一切众生。常乐见佛未曾废忘。令一切众生修习智慧。能持一切诸佛法藏。令一切众生。不离佛法。于无量劫修菩萨行。常闻正法。令一切众生。得不忘念。悉持一切诸如来智。令一切众生。不念异业。正念诸佛修习十力。令一切众生。随方见佛尽虚空界。一切如来悉得奉见。令一切众生。得佛身自在。于一切世界现成佛道。令一切众生。于善知识所。闻佛正法。于诸如来得不坏信。令一切众生。赞佛出世皆悉不虚。化度众生普令清净。是为菩萨摩诃萨叹佛出世善根回向。令一切众生。悉见诸佛如应受化。于无上道一切佛法究竟清净。复次菩萨摩诃萨。布施大地。或布施佛。起立殿堂。或施菩萨及善知识。随意所用。或施圣僧。造立坊舍。或奉父母。兴建屋宅。或施余人。声闻缘觉。一切福田诸乞求者。或施四众随意受用。令无所乏。或奉如来造立塔庙。如是等施随彼受用悉离怨敌一切恐怖。菩萨摩诃萨。以施大地善根回向。令一切众生。得萨婆若清净佛地。究竟得到普贤菩萨所行彼岸。令一切众生。得大地陀罗尼离痴正念。悉能受持诸佛妙法。令一切众生。持一切法守护佛法。令一切众生。得大地等心。于众生所。清净正直不生恶念。令一切众生。持佛族姓不断佛种。次第成立一切菩萨诸地善根。令一切众生。普为一切作安隐依。悉令调伏成就清净。令一切众生。与如来等饶益众生安立佛力。令一切众生。悉为一切之所爱乐。安住诸佛所爱乐处。令一切众生。坚固安住如来诸力无畏法中。令一切众生。得萨婆若地。于诸佛法自在究竟。是为菩萨摩诃萨布施大地善根回向。令一切众生界。究竟如来清净道地。复次菩萨摩诃萨。布施僮仆。或奉诸佛菩萨善知识。为欲增长如来法故。或施僧宝。或奉给父母尊重福田。或复给施诸病瘦者。全济其命。一切贫穷。诸乞求者皆悉施与。或施塔庙供给洒扫。若有人能书写佛经。为护法故。以无量亿僮仆净人。给其使令。此诸给使皆悉聪达。明了黠慧柔软调伏。常勤精进未曾懈怠。成正直心。饶益心。安乐心。慈心。离怨敌心。此诸僮仆以如是心奉给于彼。菩萨摩诃萨。随彼受者方俗所宜才能技术。以此僮仆而施与之。悉是菩萨净业所起。能令僮仆悦可彼意。菩萨摩诃萨。以施僮仆善根回向。令一切众生。得调伏心。奉给诸佛。修习善根。令一切众生。随顺奉给一切诸佛。悉能闻持诸佛所说。令一切众生。随意自在进觐如来。常修正念无余恶心。令一切众生。绍继佛种。随顺如来所摄善根。令一切众生。奉给如来。常不失时。所见诸佛。皆悉不虚。令一切众生。悉摄一切诸佛妙义。言辞清净游行无畏。令一切众生。悉睹诸佛。乐观无厌。于诸如来。不惜身命。令一切众生。得见诸佛。心无染著离世所依。令一切众生。依止诸佛。远离一切世间吉祥。令一切众生。随顺佛趣。一向乐求无上菩提。是为菩萨摩诃萨布施僮仆善根回向。令一切众生。永离垢染。得佛净地。如来法身自在无碍。菩萨摩诃萨。以身布施为给使时。舍离憍慢谦下心。给使心如大地心。忍一切苦心。供给一切无厌足心。无懈怠心。与一切贫贱众生诸善根心。一切尊贵富乐。乃至童蒙愚小皆悉恭敬供养心。坚固安住最胜法门。正念修习一切善根心。菩萨摩诃萨。以身布施善根回向。令一切众生。僮仆无乏。修菩萨行。心不退转。未曾违失菩萨正义一心专求菩萨之道。了达菩萨平等正法。得在如来种姓之数。修真实法。增菩萨行。令诸世间得净佛法。深心解脱。究竟菩提。令一切众生。增长清净胜大善根。令一切众生。向大功德。究竟一切智。菩萨摩诃萨。复作是念。以身供给。所摄善根。令一切众生。善能给侍一切诸佛。其心调柔。常闻正法。受持法。守护法。不忘法。不坏法。不选择法。不离法。善调伏法。善能调伏不调伏法。调伏寂灭法。令彼众生。于诸佛所善能随顺。以随顺功德。令一切众生。作第一塔。悉能堪受众生供养。令一切众生。作第一福田。自然正觉无上菩提。令一切众生。作最胜福田。普能饶益一切众生。令一切众生。悉作殊胜功德义藏。皆能穷尽善根源底。令一切众生。作净妙福田。悉能出生果报无量。令一切众生。得胜出道。悉能超出一切世间。令一切众生。作第一调御。随其所应悉能示导。令一切众生。得最胜陀罗尼。悉能受持诸如来法。令一切众生。逮得无量最胜法界。具足虚空无碍正道。是为菩萨摩诃萨布施己身善根回向。令一切众生逮得如来应供智身。菩萨摩诃萨。悉得法爱清净喜心。能以自身。普覆诸佛。常乐修习无上法宝。于诸佛所。生父母心。欲得究竟无碍道法。成就无数那由他智慧妙宝。诸善根门。于诸如来无量法门正念不忘。深解如来诸境界义。能以如来微密梵音。普雨一切诸佛法雨。如来法云。遍覆一切。而无所畏。能分别说一切智人地。具足究竟萨婆若乘。以无量无边大法。成满诸根。菩萨摩诃萨。于诸佛所。闻甚深法。欢喜无量。修习正道。自能除灭一切疑惑。又令众生欢喜无量。疑网悉除。功德成满。善根具足。修习无量法门。普行大愿。饶益众生安住不动。金刚藏智。正心专求无上菩提。悉能严净一切佛刹。恭敬亲近无量如来。菩萨摩诃萨。安住此法。自身普覆一切诸佛。以此善根。回向众生。令一切众生。妙身具足。悉能普覆一切诸佛。令一切众生。依如来住。常见诸佛。未曾远离。令一切众生。得最胜身。具足一切功德智慧。令一切众生。行离有梵行。能令一切诸佛欢喜。令一切众生。得无我所身。于我我所心无所著。令一切众生。悉能分身遍一切刹。于诸世界而无来去。令一切众生。得自在身。离我我所自在游方。令一切众生。出生佛身。处在如来无上身家。令一切众生。得法力身。安住法座。忍力成就。心不可坏。令一切众生。得无比身。具足如来清净法身。令一切众生。得出世间功德之身。于空法界。而得出生。是为菩萨摩诃萨自身覆佛所摄善根回向众生。令一切众生。成三世佛胜妙功德。菩萨摩诃萨。以身布施一切众生时。作如是念。令一切众生。成就善根。令一切众生。常念善根。令一切众生。能为明灯。令一切众生。安隐乐住。令一切众生。得法藏腹。悉能含受一切众生。令一切众生。作世间明。灭除众闇。令一切众生。悉作一切善根因缘。为善知识展转相成。开示正道。得无上乐。令一切众生。作明净日。菩萨摩诃萨。以身布施一切众生所摄善根。回向众生。令一切众生。究竟诸佛智慧道地。令一切众生。随顺正道。悉令究竟无上菩提。令一切众生。常处佛会。悉受正化。令一切众生。威仪具足。成就诸佛清净威仪。令一切众生。悉得涅槃深解法义。令一切众生。悉得胜法。而无厌足。常遇胜法。生如来家。令一切众生。舍世悕望。逮得如来真实悕望。令一切众生。坐菩提树。出生无量清净善根。令一切众生。摧灭一切烦恼怨敌。发无害心。令一切众生。得无畏法。悉能护持一切佛法。是为菩萨摩诃萨布施自身善根回向。令一切众生。饶益安隐。得无上法。菩萨摩诃萨。自以己身。奉给诸佛。于一切如来。生报恩心。生父母心。于诸佛所。生清净深心。以明净心。受持菩提。得诸佛法。舍世间法。生如来家。随顺诸佛。守护自法。远离一切众魔境界。修佛境界。自以己身。成就一切诸佛法器。菩萨摩诃萨。修如是法。自身奉给一切诸佛所摄善根。回向众生。令一切众生。安住净心。一切智宝而自庄严。令一切众生。得调伏众生与其同事。远离一切诸不善业。令一切众生。得不坏眷属。悉能摄持诸佛正法。令一切众生。悉为如来清净弟子。成就灌顶菩萨之地。令一切众生。悉为诸佛之所摄护。远离一切诸恶知识。令一切众生。随顺诸佛。修习最胜生地菩萨法行。令一切众生。入佛境界。悉皆得受一切智记。令一切众生。与如来等。于诸佛法。而得自在。令一切众生。悉为诸佛之所摄取。行无著业。令一切众生。悉为诸佛第一侍者。智慧具足。悦可诸佛。是为菩萨摩诃萨身奉事佛善根。回向无上菩提。回向救护一切众生。回向众生超出三界。回向自心悉令清净。回向无量广大菩提。回向诸佛照明智慧。回向己身为佛所摄。回向受持一切佛法。回向乐求一切佛法。回向善根悉与三世诸如来等。回向清凉心得一切佛法。<br> 　　 菩萨摩诃萨。布施国土时。舍世帝王自在之心。无著无缚。不求自在。远离恶业。普于众生。悉起饶益安乐之心。菩萨摩诃萨。以施国土善根回向。令一切众生。远离愚痴。明识业报。令一切众生。不乐世法。令一切众生不著一切世间生处。令一切众生。不取世界坚固之相。令一切众生。心不染著阴界诸入。令一切众生。心不染著我我所法。令一切众生。心不忘失诸菩萨行。令一切众生。未曾舍离诸善知识。令一切众生。能悉受持菩萨愿行。令一切众生。诸善知识皆悉欢喜。菩萨摩诃萨。以施国土善根回向。令一切众生得法王处。于自在法。得到彼岸。令一切众生。得法王法。调伏一切结王怨敌。令一切众生。与法王同止。赞叹佛法如来智慧。令一切众生。住佛境界法王之家。能自在转无上法轮。令一切众生。出生如来巧妙方便。得法自在。护持佛法永使不绝。令一切众生。护持无量法王正法。皆悉成就胜大菩萨。令一切众生。于净法界。得为法王。出兴于世。相继不绝。令一切众生。于诸世界作智慧王。调伏成就一切众生。令一切众生。普为法界虚空界等世界众生。作法施主。建立一切诸众生界于摩诃衍。令一切众生。得法王法。与三世佛善根齐等。是为菩萨摩诃萨布施王位善根回向。令一切众生。皆悉究竟安隐之处。菩萨摩诃萨。见有人来乞王京都严饰大城。以欢喜心施。不乱心施。一向正求菩提心施。无量愿心施。大慈心施。大悲心施。清净心施。为利一切众生故施。自安立摩诃衍故施。以诸佛法平等心施。行善法心施。欲一切智王心施。求法王自在意故施。欲增上智慧心施。欲一切清净功德心施。坚固广大心施。长养一切善根故施。远离众魔恐怖具足佛智故施。安住菩萨心力故施。究竟一切境界一切智菩萨所行及诸大愿故施。菩萨摩诃萨。布施京都严饰大城。所摄善根。回向众生。令一切众生。净一切刹施佛令住。令一切众生。常乐阿兰若处。安住寂静。令一切众生。不著一切国土都邑聚落大小诸城。究竟离欲。得上寂静。令一切众生。心不亲近一切世间。悉皆永离世间语言。令一切众生。得离欲心。布施所有心不中悔。令一切众生。不著家业。得净直心。令一切众生。悉舍一切。无所缚著。善施成就。令一切众生。不著住处。舍离一切居家贪著。令一切众生。舍诸苦恼。除灭一切恐怖忧戚。令一切众生。以一切世界为严净刹奉施诸佛。是为菩萨摩诃萨布施京都严饰大城善根回向。令一切众生。严净佛住。菩萨摩诃萨。布施宝女侍人眷属。技术悉备。才能巧妙。善于言戏。威仪具足。奉给恭顺。能感人心。世间功德。无不备举。庄严绮丽回动天人。言音和雅而无粗陋。侍主尽礼。不失其意。姿容殊妙。见者无厌。千亿技直供侍宝女。皆是菩萨净业果报。而用布施。以无著心施。离虚妄心施。不缚一切欲施。于一切色无所著施。不贪欲乐施。离欲觉观施。于宝女形色不生想施。菩萨摩诃萨。布施宝女眷属善根回向回向一切众生出离生死。回向悉得诸佛喜乐。回向不坚固中而得坚固。回向金刚界智不可坏心回向如来圆满大众。回向摄取坚固真实。回向无上菩提之心。回向智慧分别诸法。回向出生一切善根。回向不违三世佛教。菩萨摩诃萨住如是法。生如来家。出生一切智道。深入一切菩萨智业。舍离一切世间尘垢。调伏实心功德。圆满无上福田。广说妙法。安立众生。令一切众生。皆悉清净。修习摄取一切善根。菩萨摩诃萨。布施宝女眷属所摄善根回向众生。令一切众生。逮得无量三昧眷属。又得菩萨不坏三昧。令一切众生。悉入诸佛庄严三昧。常乐观佛。令一切众生。悉行菩萨不可思议自在游戏三昧。安住无量自在三昧。令一切众生。入如实三昧。不坏其心。令一切众生。悉得菩萨甚深三昧。于一切三昧。皆得自在。令一切众生。皆悉成就三昧眷属。心得解脱。令一切众生。善能分别种种三昧。悉能善取诸三昧相。令一切众生。得胜智三昧。修习一切诸三昧门。令一切众生。得无碍三昧。能决定入不坏正受。令一切众生。得无著三昧。心常念行不二三昧。令一切众生。得不可坏三昧清净眷属。菩萨眷属。令一切众生。普发清净菩提之心。满足佛法。令一切众生。萨婆若力清净满足。得无上智。令一切众生。得随顺眷属。悉与众生同意安住。令一切众生。悉得满足一切智功德。成就一切胜妙善根。令一切众生。得真实眷属。成就如来清净法身。令一切众生。成就诸辩无缚无著。广说诸佛无尽法藏。令一切众生。各为一切。作善知识。成就一切胜妙善根。令一切众生。净业满足。成就一切诸清净法。令一切众生。满足诸佛净妙法门。以诸净法。庄严世间。是为菩萨摩诃萨布施宝女眷属善根回向。<br> 　　 复次菩萨摩诃萨。布施妻妾男女。如须达拏太子。现庄严王菩萨。如是等无量菩萨摩诃萨。乘萨婆若乘。行一切施。具足成满檀波罗蜜。严净菩萨布施之道。长养清净不悔施心。入一切施宝萨婆若心。令一切众生。皆悉清净。具正直心。具足清净正直心已。一切菩提。皆悉满足。志常乐求菩萨净道。受持诸佛菩提愿门。修习一切如来家心。如是菩萨摩诃萨。意力成就。求如来处。自知己身系属一切不得自在随彼走使。普于众生。行一切施。于未满足者。悉令满足。护持安慰一切众生。欲令自身普为世间作第一塔。令一切众生皆悉欢喜。欲于一切具平等心。欲为世间作清凉池。欲为世间作施乐主。欲为一切作大施主。智慧为首。习菩萨行。如说修行。欲成一切种智。大誓庄严。欲常专求智慧福田。悉请众生。长养善根。建立己身。崇顺正教。普为一切作智慧明。正念菩萨一切施心。一切诸佛常现在前。菩萨摩诃萨。以布施妻妾男女所摄善根。无著无缚解脱心。回向众生。令一切众生。普出无量变化之身。充满十方一切世界。转不退法轮。安立一切众生于无上道。令一切众生。不贪著身。诸愿具足。悉诣十方诸佛世界。令一切众生。得离憎爱心。断爱恚结。令一切众生。为佛真子。行如来家。令一切众生。于诸佛所。生自己心。不可沮坏。令一切众生。常为佛子。从法化生。令一切众生。得正悕望成萨婆若。令一切众生。修习善根。究竟具足无上菩提。令一切众生。成就诸佛菩提解脱。施无上法。令一切众生。得无生心。不坏因缘。令一切众生。坐菩提树。得最正觉。成无上道。化生无量真法男女。是为菩萨摩诃萨布施妻妾男女善根回向。令一切众生。得无著解脱无碍智慧。菩萨摩诃萨。见有人来从乞家者。以家庄严具。具足庄严。而布施之。修习威仪。于家无著。远离居家。一切觉观。厌恶家业资生之具。于家珍妙玩好之物。不生贪心。无所味著。于家众具无染缚心。解家磨灭须臾变易。出家求道。究竟佛法。安住菩萨住。佛法庄严心。能舍一切。而不中悔。常为诸佛之所称叹。于资生物一切住处心无染著。见来求者。欢喜无量。能决定施。菩萨摩诃萨。以家布施所摄善根如是回向众生。令一切众生。舍离妻子常乐出家。令一切众生。信家非家。舍家求道。于佛法中。净修梵行。令一切众生。乐一切施。心不中退。安住离悭。令一切众生。永离家法。少欲知足。无所藏积。令一切众生。不乐俗家。常乐佛家。令一切众生。悉皆永离障碍之法。灭除一切诸障碍道。令一切众生。不染家属。虽现在家。心无所著。令一切众生。善化一切。虽现在家。说正觉智。令一切众生。示现在家。住佛所住。心常随顺如来智慧。令一切众生。在家悉能悦喜众生住佛所住。是为菩萨摩诃萨以施家善根回向。令一切众生。悉行菩萨种种诸行。满足诸愿智慧自在。</p>
<div class="jwbt-box"><div class="jwbt"><a name=j0083-02-23><a href="0083-02.htm#MENU-top">大方广佛华严经卷第二十</div></a></a>
<div class="jwbtbm"><a name=j0083-02-24><a href="0083-02.htm#MENU-top">金刚幢菩萨十回向品第二十一之六</div></div></a></a>
<p>　　菩萨摩诃萨布施庄严游戏园林时。作如是念。我当为一切众生作爱乐法林。我当为一切众生示现悦乐之处。我当与一切众生无量欢喜。我当为一切众生开净法门超出三界。我当与一切众生无上菩提满足诸愿。我当为一切众生而作慈父。智慧观察一切三界。我当惠施一切众生资生之具令无所乏。我当为一切众生而作慈母。出生善根满足诸愿。菩萨摩诃萨。善根回向无厌足心。远离一切众生诸恶回向。正心安隐一切众生回向。不求报恩回向。不求众生利养回向。不求赞叹回向。除灭一切众生无量苦恼回向。一切众生其心清净犹如虚空回向。一切众生善根为首观察一切诸法真实回向。一切众生以大庄严而自庄严永离苦阴回向。于摩诃衍愿而无厌足永离邪见具足修习菩萨所行及诸大愿回向。菩萨摩诃萨。以施庄严游戏园林所摄善根。回向众生令一切众生。得转胜善根。究竟成就无上菩提园林之心。令一切众生。得不动法。普见诸佛。皆悉欢喜。令一切众生。常乐法林。逮得佛刹娱乐园林。令一切众生。得净妙心。常见如来大神足林。令一切众生。悉乐如来自在游戏。智慧自在遍游十方。令一切众生修习法戏。诣诸佛刹。咨受道化。令一切众生。乐菩萨戏。尽未来劫。修菩萨行。心无疲倦。安住解脱。令一切众生。见一切佛充满法界。乐佛大心清净园林。令一切众生。诣诸佛刹。其心欣乐。供养诸佛。令一切众生。乐离欲心。清净庄严一切佛刹。是为菩萨摩诃萨布施庄严游戏园林善根回向。令一切众生。游戏一切诸佛园林。见一切佛。 <br> 　　复次菩萨摩诃萨作无量亿那由他阿僧祇大众施会。离恶清净诸佛所叹。普净众生。永离众恶。净三业迹。生萨婆若心。无量境界皆悉清净。无量百千万亿那由他布施之具。皆悉庄严而以惠施。菩萨摩诃萨。以大施会所摄善根。回向众生。令一切众生。悉得无上菩提之心。行无量施皆悉清净。令一切众生。皆悉究竟无量无边清净之道。令一切众生。行无量慈。随众所须。悉令满足。令一切众生。行无量悲。悉能救护一切众生。令一切众生。随顺三世如来正教。令佛欢喜。令一切众生。于诸佛所。修行布施。心不中悔。令一切众生。皆悉长养胜妙信根。于念念中。修行增进无量布施。令一切众生。得摩诃衍心。皆悉成就大乘施会。令一切众生。成大善会施。究竟施。善施。胜施。随愿施。第一施。上施。无上施。无等施。出世间施。一切诸佛所赞叹施。令一切众生。成第一施主。于诸恶道拔出众生。安置无碍清净智道。修平等愿真实善根。得无等等如来智慧。令一切众生。安住寂静诸禅定智。趣不死道。究竟一切通明智慧。勇猛精进。具足诸施。庄严佛法。究竟彼岸永不退转。令一切众生。得不退转大乘之会。给施众生而无休息。究竟无上一切种智。令一切众生种诸善根。悉到无量功德彼岸。令一切众生。诸佛所叹。普为一切作大施主。功德具足充满法界。普照十方。施无上乐。令一切众生。悉为平等大布施主。究竟善根等摄众生。令一切众生。为胜施主。建立一切于无上乘。令一切众生。为应时施主。悉离非时究竟时会。令一切众生。为善施主。具大人施法到于彼岸。令一切众生。为严净施主。至一切佛萨婆若处。令一切众生。为一切净施主。出生积聚法界等功德。令一切众生。为出过一切施主。满足大愿度脱众生。安住如来处非处力。是为菩萨摩诃萨大施善根回向。令一切众生。行无上舍。究竟佛施。成就善施。不可坏施。诸佛法施。爱眼心施。救众生施。萨婆若施。见诸佛施。具威仪施。具足菩萨所行功德佛智慧施。复次菩萨摩诃萨。悉舍一切资生之具。心无贪着。不求果报。世间富乐无所希望。舍离愚痴。深解诸法。饶益安立一切众生。真实相心解一切法。种种庄严诸资生具。无量境界种种庄严。资生之具。饶益众生。究竟施。一切施。内外施。增长直心。令一切众生具功德宝心。善能饶益无量众生。令一切众生。成就宝心。令一切众生。清净善根等三世佛具一切智。菩萨摩诃萨以施资生之具。所摄善根。回向众生。令一切众生。清净调伏。令一切众生。皆悉严净一切佛刹。除灭烦恼。令一切众生。以清净心于念念中充满法界。令一切众生。智慧充满虚空法界。令一切众生。得一切智了达三世。于一切时转不退法轮。令一切众生。悉皆示现一切种智。巧妙方便饶益众生。令一切众生。悉悟一切诸如来道尽未来劫于一切刹。广说佛法未曾休息。令一切众生。于无量劫修菩萨行心无厌倦。令一切众生。于一切世界。净世界。不净世界。小世界。中世界。大世界。微细世界。广世界。翻覆世界。伏世界。如是等一切世界皆悉严净。菩萨充满行大乘行。令一切众生。于念念中。悉作三世一切佛事。调伏众生。立萨婆若。此菩萨摩诃萨。以如是等无量阿僧祇劫饶益众生。令佛法不断以大悲心救护众生。修习大慈具菩萨行。建立一切诸如来论。令一切众生。皆悉不断诸佛善根。有来求者悉满其意而无患厌。能施一切心无有悔。舍一切物资生之具。随所来方无不欣悦。于诸众生如一子想。见来求者心大欢喜作是念言。是我善知识。尔时菩萨长养大悲心。欢喜心。不可坏心。大施心菩萨摩诃萨。见来求者随其所须悉资给之。充满其意。令无所乏。皆令欢喜。断其贫苦。具足富乐。同声称美叹德而归。菩萨尔时心大欢喜。于百千亿那由他劫受帝释乐所不能及。须夜摩天王。兜率陀天王。化自在天王。他化自在天王。百千亿那由他劫所受喜乐所不能及。梵天王乐。乃至净居天无量无边阿僧祇劫禅定快乐亦所不及。无量无数不可称说阿僧祇劫转轮王乐亦不能及。菩萨摩诃萨。如是大喜无量。信心增长。直心清净。诸根柔软。定心增广。生菩提心坚固不转。菩萨摩诃萨。善根回向。令一切众生。离毒害心。令一切众生。安隐快乐。令一切众生。得真实义。令一切众生。悉得清净无上菩提。令一切众生。悉得平等。令一切众生。得贤善心。令一切众生。逮得普贤菩萨摩诃衍心。令一切众生。所行悉善。令一切众生。具普贤菩萨所修愿行。令一切众生。觉十力乘。菩萨摩诃萨。以此善根回向时。于身口意业无着无缚解脱心回向。无众生想回向。无命想。无人想。无福伽罗想。无男子想。无年少想。无禅头想。无造想。无受想。无有想。无无想。无今世后世想。无死此生彼想。无有常想。无无常想。非三有想。非无三有想。非想。非无想。无缚无着解脱心回向。无业回向。无业报回向。无虚妄回向。无真实回向。无思回向。无思报回向。无心回向。无无心回向。菩萨摩诃萨。如是回向时。不着内。不着外。不着缘。不着境界。不着因。不着因缘和合。不着法。不着非法。不着思。不着思果。不着色。不着色取。不着色灭。不着受想行识。不着受想行识取。不着受想行识灭。菩萨摩诃萨。若于此法中心不着者。则不缚色。不缚色取。不缚色灭。不缚受想行识。不缚受想行识取。不缚受想行识灭。若于此法而不缚者。则于诸法亦无有解。何以故。一切诸法不生不灭。无有自性。无一无二。无多无少。无有量。无无量。无善无恶。无深无浅。无静无乱。无着无离。无法无非法。无性无非性。无有无无故。菩萨如是见法。则是非法言语道断故。非法为法而亦不坏一切业迹。具修菩萨行不退一切智。解知业缘如梦如响。如镜中像。一切法如幻。而亦不违因缘业报。入甚深业。解法真实。无行无作。亦复不违业行之道。菩萨摩诃萨。以一切善根如是回向一切种智。普游十方教化众生。回向者何义。永度世间生死彼岸故说回向。度诸阴彼岸故说回向。度语言道彼岸故说回向。度众生相彼岸故说回向。度身见彼岸故说回向。度不坚固彼岸故说回向。度诸行彼岸故说回向。度诸有彼岸故说回向。度诸取彼岸故说回向。度诸世间法彼岸故说回向。菩萨摩诃萨。若能以此善根回向。则皆随顺一切诸佛。随顺法。随顺智。随顺菩提。随顺义。随顺回向。随顺行。随顺真实。随顺清净。菩萨摩诃萨。如是回向已。令一切众生。得如来法。诸佛欢喜。无佛不值。无法不了。于一切法无违无失。悉能分别一切佛法。不舍正法。不违因缘。内外诸法。法力具足。无有休息。佛子。是为菩萨摩诃萨第六随顺一切坚固善根回向。菩萨摩诃萨。住此回向。无量诸佛皆悉守护。得坚固法修一切智。解随顺义。解一切法。随顺真性。得一切法。随顺坚固善根。随顺满足诸愿。得随顺坚固法。一切金刚所不能坏。得随顺坚固愿。于一切法中而得自在。<br> 　　 尔时金刚幢菩萨。承佛神力。观察十方。观察一切大众。观察法界。深入诸法句味之义。修无量心。大悲普覆一切众生。觉悟三世如来家法。入于一切诸佛功德。逮得诸佛自在之身。分别一切诸众生心。随所种善根。应受化时。随顺法身示现色身。以偈颂曰。<br> 　　 一切世间诸大王　　菩萨现身于彼生 <br> 　　 处彼尊豪大王位　　悉能调伏诸群生 <br> 　　 其心柔软常清净　　于一切众得自在 <br> 　　 常以正法治天下　　方便随顺乐世间 <br> 　　 菩萨清净王家生　　常能如应转法轮 <br> 　　 远离诸恶正治国　　十方众生无违教 <br> 　　 菩萨色相功德满　　具足甚深妙智慧 <br> 　　 坚固安住不退转　　悉能降伏一切魔 <br> 　　 常能具持清净戒　　决定安住忍辱力 <br> 　　 除灭一切嗔恚毒　　常能修习最胜法 <br> 　　 菩萨具行布施法　　饮食华鬘乘衣服 <br> 　　 涂香房舍明净灯　　如是等施无有量 <br> 　　 菩萨所施益众生　　常能开发广大心 <br> 　　 其意清净大欢喜　　布施尊胜及世间 <br> 　　 菩萨悉能舍无量　　内外所有一切物 <br> 　　 所行布施常欢喜　　未曾暂有中悔心 <br> 　　 菩萨悉能施头目　　手足肌肉及骨髓 <br> 　　 一切身分尽惠施　　其心未曾生中悔 <br> 　　 菩萨处在大王位　　清净豪贵人中尊 <br> 　　 大悲以舌施群生　　楚毒无量不中悔 <br> 　　 菩萨施舌净善根　　回向一切诸群生 <br> 　　 悉令此等众生类　　具足成就广长舌 <br> 　　 菩萨欢喜施妻子　　其心未曾生忧悔 <br> 　　 又复欣悦施国土　　亦能舍身无所吝 <br> 　　 随所乐求尽施与　　应时惠施无嫌恨 <br> 　　 一切所有能悉舍　　诸来求者皆满足 <br> 　　 为法舍身无央数　　修诸苦行求菩提 <br> 　　 又为众生受诸苦　　求无上智不退转 <br> 　　 听受如来正法故　　以身布施无疲厌 <br> 　　 内心欢喜无有量　　救护一切众生故 <br> 　　 菩萨得见诸佛已　　慈心恭敬设供养 <br> 　　 饶益欢喜悉具足　　皆能闻持诸佛法 <br> 　　 回向一切众生类　　悉令世间得安乐 <br> 　　 普能救护一切众　　永使究竟得解脱 <br> 　　 菩萨具足诸眷属　　色身端严顺教命 <br> 　　 妙庄严具为校饰　　聪睿仁贤巧智慧 <br> 　　 以饶益故悉布施　　而未曾有微吝心 <br> 　　 不为世间资生利　　饶益众生求菩提 <br> 　　 具足修习净功德　　履行无量诸胜业 <br> 　　 回向一切众生类　　亦不取业坚固相 <br> 　　 菩萨能舍大王位　　严饰京都诸城邑 <br> 　　 宫殿内外一切物　　游观园林诸池流 <br> 　　 无量无数百千劫　　以无上心行布施 <br> 　　 开悟世间示彼岸　　随顺化导群生类 <br> 　　 菩萨见有来求者　　悉从他方世界至 <br> 　　 随彼所须满其愿　　菩萨大喜充遍身 <br> 　　 菩萨回向施功德　　三世一切诸如来 <br> 　　 所学究竟到彼岸　　无上导师之境界 <br> 　　 菩萨观察一切法　　谁为度脱众生者 <br> 　　 为度脱谁至何处　　解空不舍布施心 <br> 　　 菩萨回向智慧故　　菩萨回向求正法 <br> 　　 菩萨回向甚深义　　于一切法无所着<br> 　　 心不分别一切业　　于诸业报不染着 <br> 　　 了达菩提从缘起　　于法真性无所坏 <br> 　　 解了己身不染着　　其心寂灭无所依 <br> 　　 智慧分别无业性　　善解因缘非无业 <br> 　　 不虚妄取过去法　　亦复不取未来法 <br> 　　 了达现在无所有　　观察三世悉空寂 <br> 　　 菩萨究竟色彼岸　　受想行识亦如是 <br> 　　 永度一切到彼岸　　其心谦顺常清净 <br> 　　 观察五阴十八界　　分别诸入及己身 <br> 　　 于此诸法求菩提　　皆悉空寂不可得 <br> 　　 不取诸法常住相　　于断灭相亦不受 <br> 　　 一切诸法非有无　　诸业因缘和合生 <br> 　　 无有众生得菩提　　一切诸法悉寂灭 <br> 　　 心不染着诸佛刹　　了达三世无所有 <br> 　　 若能如是解正法　　亦如一切诸最胜 <br> 　　 虽复推求无所得　　菩萨所得亦不虚 <br> 　　 是故缘中求诸法　　不违一切因缘道 <br> 　　 分别解说诸业迹　　欲令众生悉清净 <br> 　　 是为智者所修行　　一切诸佛之所说 <br> 　　 随顺思惟入正义　　自然觉悟无上道 <br> 　　 诸法无生亦无灭　　亦复无来亦无去 <br> 　　 不于此死而彼生　　深解一切诸佛法 <br> 　　 了达诸法真实性　　于法性中无所着<br> 　　 永离诸法虚妄相　　彼人得见诸佛智 <br> 　　 分别解了诸法趣　　众生诸趣佛国趣 <br> 　　 一切三世所有法　　皆悉了知无有余 <br> 　　 三世诸佛所觉法　　悉能具足闻受持 <br> 　　 所说三世一切法　　如是等法悉非法 <br> 　　 随顺修行一切法　　而亦不坏诸法相 <br> 　　 菩萨回向诸众生　　令彼疾得一切智<br> 　　 佛子。何等为菩萨摩诃萨第七等心随顺一切众生回向。佛子。此菩萨摩诃萨增长下品善根。中品善根。上品善根。无量善根。广善根。种种善根。不可测量善根。不可思议善根。阿僧祇善根。无边善根。佛境界善根。法境界善根。僧境界善根。善知识境界善根。一切众生境界善根。方便境界善根。修习微妙境界善根。内境界善根。外境界善根。无量别异功德境界善根。修习一切施境界善根。清净戒境界善根。菩萨内自专正于一切舍忍辱境界善根。精进不退转境界善根。入种种禅定境界善根。修行诸地智慧境界善根。分别一切众生心心境界善根。积集无量清净功德善根。修习正念菩萨业境界善根。普覆一切众生境界善根。菩萨摩诃萨。行如是等无量善根。修习究竟积集长养广开解已。则能安住忍力闭恶趣门。善调诸根威仪具足。永离颠倒决定正趣。堪为一切诸佛法器。普为众生作无上福田。常为诸佛之所守护。出生长养一切诸佛清净善根。随顺具满如来大愿。深乐佛业心得自在。悉与三世诸如来等。普能供养一切诸佛。究竟一切诸如来力。常为诸佛之所赞叹。不求生天。不贪利养。不着诸行。一切善根皆悉回向。为一切众生作功德藏。具足诸道普覆一切众生。于生死中拔出众生。教令修习一切善根。回向一切境界而不断绝。开一切智菩提之门。建立智幢。严净大道。普示众生。舍离一切世间尘垢。施心功德生如来家。清净功德皆悉满足。无上福田不着众生。不依世间。令一切众生皆悉清净。修习摄取一切善根。菩萨摩诃萨。离垢清净菩提心摄取善根。作如是念。此菩提心所起善根。菩提心思惟善根。菩提心所得善根。菩提心正悕望善根。一向菩提心善根。怜愍一切众生。摄取一切种智境界。究竟十力境界。积集十力境界。不坏法界善根。不退转善根。菩萨摩诃萨。复作是念。如此善根所有果报。我当尽未来际行菩萨行。不舍众生故修行大舍。回向一切众生悉无有余。令无数世界珍宝充满。令无数世界宝衣充满。令无数世界妙香充满。令无数世界庄严具充满。令无数世界摩尼宝充满。令无数世界胜摩尼宝充满。令无数世界妙色杂华充满。令无数世界上味充满。令无数世界金银充满。令无数世界天床充满。妙宝庄严敷以天衣。令无数世界杂宝庄严天冠充满。若有一人尽未来劫常来求索。以此宝物而惠施之未曾厌倦。如一众生一切众生亦复如是。菩萨摩诃萨。如是施时。以平等心。无偏爱心。不求名心。无热恼心。无中悔心。专求一切智心。清净道心。一向施心。怜愍心。调伏心。安住一切智心。菩萨摩诃萨。善根如是回向。尽未来劫常行布施。复次菩萨摩诃萨。善根如是回向一切众生。悉无有余。我当以宝象充满无数世界。七支具足。六瘤充满。建大宝幡。真金庄严。白宝网覆。一切杂宝而庄严之。以用布施。我当以清净宝马。婆罗马王等充满无数世界。以一切马宝庄严具而庄严之。以用布施。无数世界宝女充满。娱乐具足。以用布施。无数世界男女充满。以用布施。无数世界己身充满。以用布施。无数世界己身头目充满。不放逸心。以用布施。无数世界己目充满。以用布施。无数世界己身充满。堪忍楚毒。破骨出髓。以用布施。无数世界大王坐处。皆悉充满。以用布施。无数世界给使僮仆。皆悉充满。以用布施。修习平等一切施心。于一世界中尽未来劫修菩萨行。为一众生。于一切世界中尽未来劫修菩萨行。为一众生。为一切众生。亦复如是。具足大悲。远离众恶。普念一切。令我布施究竟不退。行布施时。乃至不生一念忧悔之心。菩萨摩诃萨。复作是念。我行如是无量布施。以无着心。无缚心。解脱心。大心。甚深心。摄取心。离憎爱心。离寿命心。善调伏心。不乱心。无害心。安住一切智心。慧光普照一切法心。入一切智心。菩萨摩诃萨。以此善根念念回向。令一切众生。财宝满足。令一切众生。具足无尽大功德藏。令一切众生。得安隐乐。令一切众生。长养菩萨摩诃衍业。令一切众生。满足深法。令一切众生。得不退转一切智乘。令一切众生。见一切佛。令一切众生。普于众生无所选择。令一切众生。悉得清净平等之心。令一切众生。离诸难处得一切智。令一切众生。饶益安乐无量众生。令一切众生。普于一切得平等心。令一切众生得柔软施心。令一切众生。摄取真实惠施之心。令一切众生。不失施心。令一切众生。具足施心。永灭贫穷。令一切众生。悉摄世间诸妙财宝无所乏短。令一切众生行无量施。令一切众生。行一切施。令一切众生。尽未来劫修行布施心无退转。令一切众生。悉舍一切心不中悔。令一切众生。随顺行施饶益众生。令一切众生。行胜广施。令一切众生。行种种庄严施。令一切众生。行无着施。令一切众生。行平等施。令一切众生。行大力金刚施。令一切众生。行如日光明施。令一切众生。得如来智。令一切众生。善根眷属具足成满。令一切众生善根智慧悉现在前。令一切众生。得不可坏正直之心。令一切众生。具足成就清净善根。令一切众生。于烦恼睡眠智慧觉悟。令一切众生。疑惑悉除。令一切众生得平等智慧清净功德。令一切众生。功德悉备无能坏者。令一切众生。具足清净不动三昧。令一切众生。具不可坏萨婆若智。令一切众生。具足菩萨无量清净自在正行。令一切众生。修习无着清净善根。令一切众生。净修正念三世诸佛。令一切众生。出生胜妙清净善根。令一切众生。除灭一切诸魔魔业障碍道法。令一切众生。皆悉履行无量功德。生诸三昧清净满足。令一切众生。常念诸佛未曾废忘。令一切众生。常见诸佛悉令欢喜初不远离。令一切众生。开净法门出生善根。诸白净法平等具足。令一切众生。悉得无量平等正直之心。令一切众生。成就清净平等施心。令一切众生。满足诸佛尸波罗蜜。平等清净。令一切众生。具大精进波罗蜜。未曾懈怠。令一切众生。得大羼提波罗蜜。令一切众生。得无量禅波罗蜜智慧。分别满足诸通。令一切众生。于一切法得离身般若波罗蜜。平等满足。令一切众生。得清净法界平等满足。令一切众生。悉具净妙诸通善根。令一切众生。修平等行具诸善法。令一切众生。究竟永度诸佛境界。令一切众生。身口意业平等清净。令一切众生。诸业行报平等清净。令一切众生。悉得诸法平等清净。令一切众生。悉得诸法清净平等实义。令一切众生。悉得清净诸胜妙行。令一切众生。悉得菩萨诸清净愿。令一切众生。普得平等净功德智。令一切众生以诸善根回向萨婆若乘平等满足。令一切众生。显现一切严净佛刹平等满足。令一切众生。得见诸佛除灭一切诸烦恼患。令一切众生。具诸相好功德庄严平等满足。令一切众生。得八种声百千妙声而庄严之。如来无量功德清净梵音皆悉具足。令一切众生。十力庄严成就无碍平等之心。令一切众生。得一切佛无尽法明。无量诸辩平等满足。令一切众生。得无上无畏人中之雄大师子吼。令一切众生。得一切智转不退法轮。令一切众生。出生诸法平等满足。令一切众生。善根清净应不失时平等满足。令一切众生。成就清净调御师法平等满足。令一切众生。于淳一庄严。无量庄严。大庄严。诸佛庄严。平等满足。令一切众生。观察三世分别平等。令一切众生诣诸佛所。闻法受持解了平等圆满具足。令一切众生。惭愧智慧与诸佛等。令一切众生。得平等智慧观察诸法。令一切众生。得不动业报离诸障碍平等满足。令一切众生。入甚深智悉分别知众生诸根平等满足。令一切众生。得无分别平等智慧皆悉等一清净满足。令一切众生。随顺无厌善根平等分别皆悉满足。令一切众生。于大神足而得自在。菩萨神力平等满足。令一切众生悉得诸佛无尽功德智慧之藏。究竟功德皆悉等一。令一切众生。于诸法中得离虚妄随顺平等。入一切法智菩提心。令一切众生。胜妙福田平等满足。令一切众生。得清净大悲。普为世间最上福田。令一切众生。坚固无坏平等满足。令一切众生。见真实法不可破坏平等满足。令一切众生。得最胜心。思惟正观平等满足。令一切众生。离诸恐怖。入甚深法到于彼岸。令一切众生。放一光明。普照十方等度一切。令一切众生。悉得菩萨不退精进。同行同愿平等满足。令一切众生。出一言音平等满足。令一切众生。于菩萨直心平等满足。令一切众生。悉得睹见诸善知识心大欢喜。令一切众生。皆悉具足菩萨诸行。调伏众生未曾休息平等满足。令一切众生。得不断辩。普入诸音平等满足。令一切众生。能以一心知一切心。一切善根平等满足。令一切众生。修诸善根而不退转。安立众生于清净智。令一切众生。得一切智平等功德清净法身。令一切众生。悉舍愚痴。观察善根平等满足。令一切众生。得一萨婆若。成等正觉平等满足。令一切众生。离诸恶趣出生一道。一切种智平等满足。令一切众生。得一众清净。悉能普净一切大众。平等智慧而庄严之。令一切众生。于一佛刹普见一切诸如来刹平等满足。令一切众生。一切庄严。不可说庄严。不可量庄严。无尽庄严。庄严一切佛刹平等满足。令一切众生分别解了无量诸法。见甚深义平等满足。令一切众生得诸圣行。诸佛自在平等满足。令一切众生。非一非异。诸神通力平等满足。令一切众生。随顺善根。普为诸佛甘露灌顶。令一切众生。清净智身平等具足。如是菩萨摩诃萨。怜愍饶益众生。大悲哀念众生。令一切众生。皆悉清净。离悭嫉结。具足无量无边善妙功德。常乐胜法。离嗔恚浊。及诸障碍。其心柔软。离痴正直而无邪曲。所行坚实不可沮坏。得不退转平等之心。白净法力皆悉成就。不恼不失。善解回向。修习功德。调伏众生。除灭一切诸不善业。专精苦行。普教一切具足修习苦行善根。为诸众生具受众苦。慧眼清净观察善根。习慧圣行善根回向一切众生。令一切众生。安住清净微妙功德。远离炽然成就等心善根回向。令一切众生得萨婆若修习回向。摄取众生。一切善根平等具足。具足成就等心回向。以如是等无量善根。回向众生。令一切众生。常得安隐。令一切众生。常得清净。令一切众生。常得安乐。令一切众生。得究竟解脱。令一切众生。得究竟平等。令一切众生。得自在神力。令一切众生安住白法。令一切众生。得无障眼。令一切众生。调伏诸根。令一切众生。具足十力。教化众生。菩萨摩诃萨。修行如是善根回向时。不着业回向。不着报回向。不着身回向。不着利养回向。不着诸刹回向。不着诸方回向。不着众生回向。亦不离众生回向。不着一切回向。不着法回向。菩萨摩诃萨。如是回向时。作如是念。令一切众生。满足佛智。得清净心。智慧分别内心寂静。外缘不乱得在三世诸佛家生。菩萨摩诃萨。行如是回向。胜出一切无能坏者。一切众生悉共赞叹所不能尽。普行一切诸菩萨行。以少方便遍诣诸刹。悉见诸佛无所障碍。又见诸刹一切菩萨。修习众行。悉得一切巧妙方便。分别一切法陀罗尼。演说妙法。教化众生。尽未来劫未曾断绝。于念念中。不可说不可说诸佛世界悉现受生犹如电光。于念念中。悉能严净不可说不可说诸佛世界。修行严净佛刹智慧。而无厌足。令不可说不可说众生。清净成就平等满足。随其所住善根。悉能具足诸波罗蜜摄取众生。除灭垢秽成就净业。得无碍净耳。于不可说不可说世界。佛转法轮悉闻受持。于彼诸佛不生远想。乃至未曾一弹指顷不闻正法。住无所有。无依无染。无着无行。坚固不坏菩萨神力。于念念中。不可说不可说一切佛刹。随其所应。悉现其身。修菩萨行。常与同见从事不相违背。菩萨摩诃萨。修菩萨行时。成就如是无量无边清净功德。说不可尽。况成无上菩提。得最正觉。所谓一切佛刹清净平等。一切众生清净平等。一切身清净平等。一切根清净平等。一切业报清净平等。一切眷属清净平等。满足诸行清净平等。方便入一切法清净平等。满足一切如来诸愿回向清净平等。示现一切诸佛境界自在清净平等。菩萨摩诃萨。如是善根回向已。得一切清净功德法门。以诸功德而庄严之。菩萨摩诃萨。如是行回向。不违一切刹。刹不违众生。刹不违众生业。众生业不违刹。思不违心。心不违思。思不违心境界。心境界不违思。业缘不违报。报不违业缘。业不违业迹。业迹不违业。法不违相。相不违法。法生不违性。性不违法生。刹平等不违众生平等。众生平等不违刹平等。一切众生平等不违一切法平等。一切法平等不违一切众生平等。离欲际平等不违一切众生安住平等。一切众生安住平等不违离欲际平等。过去不违未来。未来不违过去。过去不违未来现在。未来现在不违过去。世平等不违佛平等。佛平等不违世平等。菩萨行不违萨婆若。萨婆若不违菩萨行。菩萨摩诃萨。行如是回向。得平等业。得平等报。得平等身。得平等道。得平等愿。得平等一切众生心。得平等一切刹。得平等一切行。得平等一切智。得三世诸佛平等。得见诸佛。及诸菩萨。得一切善根。得满足一切愿。得成就一切众生。得善分别一切诸业。得见一切诸善知识。悉令欢喜。得清净大众。得究竟诸佛正教。得究竟一切白净法回向。佛子。是为菩萨摩诃萨第七等心随顺一切众生回向。菩萨摩诃萨。成就此回向已。则能摧伏一切怨敌。悉能拔出一切欲刺。得无生道。到无二处。得无量自在功德之王。救护众生。神足无碍遍游诸刹。常乐寂静。于一切身而得自在。悉能出生菩萨大行。于诸行愿得自在智。分别了知一切诸法。悉能遍生一切佛刹。得无碍耳。闻一切刹所有音声。得净慧眼。见一切佛。修诸善根未曾休息。具足成就一切诸法。菩萨摩诃萨。以此等心随顺一切众生回向。回向诸善根。<br> 　　 尔时金刚幢菩萨。承佛神力。普观十方。以偈颂曰。<br> 　　 菩萨具行诸功德　　深远清净甚微妙 <br> 　　 所行功德虽微小　　悉能回向广无量 <br> 　　 菩萨一切资生具　　珍妙奇特贵无价 <br> 　　 象马宝王诸辇舆　　种种宝衣及众珍 <br> 　　 己身头目并手足　　破骨出髓割肌肉 <br> 　　 充满无量诸世界　　悉以惠施无贪吝 <br> 　　 如是无量无边劫　　一切普施不退转 <br> 　　 以此功德悉回向　　救度无量众生故 <br> 　　 菩萨饶益一切众　　清净功德诸妙愿 <br> 　　 安乐三有群生类　　悉令究竟证菩提 <br> 　　 菩萨平等发大愿　　随顺修习清净业 <br> 　　 令一切众得平等　　于彼愿中无所着<br> 　　 普于世间无嫌恨　　悉能随顺行诸愿 <br> 　　 悉能回向群生类　　不违一切诸贤圣 <br> 　　 一切世间智慧日　　斯从布施净戒生 <br> 　　 勤修精进无懈怠　　于一切愿不退转 <br> 　　 菩萨回向到彼岸　　能开清净妙法门 <br> 　　 得两足尊胜智慧　　分别实义到彼岸 <br> 　　 菩萨梵音悉究竟　　具足坚固妙智慧 <br> 　　 深入正法离障碍　　菩萨于彼意无着<br> 　　 菩萨心净不作二　　亦复不作不二法 <br> 　　 舍离二法不二法　　觉悟众生语言道 <br> 　　 菩萨觉悟世平等　　诸心音声一切业 <br> 　　 一切众生犹如化　　悉从因缘业报转 <br> 　　 一切世间所造作　　十方无量业音声 <br> 　　 悉从业缘之所起　　应灭彼业令无余 <br> 　　 菩萨观察一切众　　身口意业悉平等 <br> 　　 普令众生得平等　　犹如一切无等等 <br> 　　 菩萨善根悉回向　　普令众生色清净 <br> 　　 具足一切诸功德　　悉同无上调御士 <br>  　　一切众中最殊胜　　具足功德妙法身 <br> 　　 功德大海悉回向　　饶益安乐诸群生 <br> 　　 我所修行诸功德　　普令一切悉清净 <br> 　　 诸佛清净无伦匹　　普令世间亦如是 <br> 　　 平等善根悉回向　　令一切众知实义 <br> 　　 微妙智慧功德满　　悉与一切如来等 <br> 　　 菩萨观察一切法　　世间寂灭空无余 <br> 　　 无有造作无造者　　亦复不坏诸业报 <br> 　　 于彼静乱无有二　　悉以等心正观察 <br> 　　 菩萨真实解世间　　远离一切诸虚妄 <br> 　　 如是真实佛子等　　从诸如来法化生 <br> 　　 无量功德悉回向　　一切疑惑悉除灭</p>
  <div class="jw-bottom">
       <li><a href="0083-01.htm">上一部：乾隆大藏经·大乘华严部·大方广佛华严经六十卷（第一卷～第十卷）</a>
      <li><a href="0083-03.htm">下一部：乾隆大藏经·大乘华严部·大方广佛华严经六十卷（第二十一卷～第三十卷）</a></li></div></div>
     <div class="bottom-bt">乾隆大藏经·大乘华严部·大方广佛华严经六十卷</div></span></body></html>
