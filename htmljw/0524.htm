<!DOCTYPE HTML PUBLIC"-//W3C//DTD HTML 4.0 Transitional//EN">
<html>

<head>
<title>第0524部～受持七佛名号所生功德经一卷</title>
<meta http-equiv="Content-Type" content="text/html; charset=utf-8" />
<meta content="Microsoft FrontPage 4.0" name="GENERATOR">
<meta name="ProgId" content="FrontPage.Editor.Document">
<meta name="viewport" content="width=device-width, initial-scale=1" />
<link href="../class/jw.css" rel="stylesheet" type="text/css">
<SCRIPT type=text/javaScript>
function doZoom(size){
document.getElementById('zoom').style.fontSize=size+'px'}
</SCRIPT>
</head>

<body>
<span id="zoom">

<a name="MENU-top"></a>

<div class="top-bt">
<div class="top-left">大乘单译经·第0524部</div>
<div class="top-center">受持七佛名号所生功德经一卷</div>
<div class="top-right">唐三藏法师玄奘奉诏译</div></div>
<div class=top-bm>
<div class=bm-bt><div class=bm-jbt>· 经名 · 卷数 · 跋序</li></div><div class=bm-jbt-left><div class=bm-jbtbm>· 品名 · 品数 · 译作者</li></div>
<div class=bm-zt>字体：<A href="javascript:doZoom(18)">大</A> <A href="javascript:doZoom(16)">中</A> <A href="javascript:doZoom(15)">小</A></div></div></div>
<div class=bm-bt><div class=bm-jbt><a href="0524.htm#j0524-1">受持七佛名号所生功德经</a></div></div></div>
<div class="jwzw">
<div class="jwbt-box"><div class="jwbt"><a name=j0524-1><a href="0524.htm#MENU-top">受持七佛名号所生功德经</div></div></a></a>
<p>　　如是我闻：一时，佛薄伽梵在室罗筏住誓多林给孤独园，与无量无数声闻、菩萨摩诃萨俱，及诸天、人、阿素洛等，一切大众前后围绕。<br>
            　　尔时，世尊告舍利子：“吾今愍念一切有情，略说受持七佛名号所生功德，令受持者当获殊胜利益安乐！汝应谛听，极善思惟，吾当为汝分别解说。”<br>
            　　舍利子言：“唯然，世尊，愿乐欲闻。”<br>
            　　佛告舍利子：“于此东方有一佛土，名曰离垢众德庄严。彼土有佛，名曰轮遍照吉祥如来、应、正等觉、明行圆满、善逝、世间解、无上丈夫、调御士、天人师、佛薄伽梵，今现在彼，哀愍世间为诸大众说微妙法，开示初善、中善、后善，文义巧妙，纯一圆满，清白梵行。若有得闻彼佛名者，便超百千俱胝大劫生死长夜流转剧苦，随在所生常识宿命。有能受持彼佛名者，不失如前所获功德；复于百千俱胝大劫，随所生处心离愚痴，于天人中受诸妙乐。有能建立彼佛形像供养恭敬尊重赞叹，不失如前所获功德；复于无量俱胝大劫，随在所生常得值佛，速证无上正等菩提。<br>
            　　“复次，舍利子，于此东方复有佛土，名曰妙觉众德庄严。彼土有佛，名妙功德柱吉祥如来、应、正等觉、明行圆满、善逝、世间解、无上丈夫、调御士、天人师、佛薄伽梵，今现在彼，哀愍世间为诸天人说微妙法，开示初善、中善、后善，文义巧妙，纯一圆满，清白梵行。若有得闻彼佛名者，便得超越一切八难，随在所生常识宿命。有能受持彼佛名者，不失如前所获功德；复于无量俱胝大劫，随在所生心常聪慧，恒居善趣受诸妙乐。有能建立彼佛形像恭敬供养尊重赞叹，不失如前所获功德；复于无量俱胝大劫，随在所生常得值佛，修行一切波罗蜜多，成大导师度无量众。<br>
            　　“复次，舍利子，于此东方复有佛土，名众生主。彼土有佛，名一宝盖王如来、应、正等觉、明行圆满、善逝、世间解、无上丈夫、调御士、天人师、佛薄伽梵，今现在彼，哀愍世间为诸大众说微妙法，开示初善、中善、后善，文义巧妙，纯一圆满，清白梵行。若有得闻彼佛名者，便得远离一切忧苦，禄位财宝无有退失，唯除宿世定恶业因。有能受持彼佛名者，不失如前所获功德，随在所生具大威德，神通自在身带光明，形貌端严，众所乐见。有能建立彼佛形像供养恭敬尊重赞叹，不失如前所获功德；复于无量俱胝大劫，常不枉生无佛世界，修菩萨行，大誓庄严成无上觉饶益一切。<br>
            　　“复次，舍利子，于此东方复有佛土，名自在力。彼土有佛，名善逝定迹如来、应、正等觉、明行圆满、善逝、世间解、无上丈夫、调御士、天人师、佛薄伽梵，今现在彼，哀愍世间为诸大众说微妙法，开示初善、中善、后善，文义巧妙，纯一圆满，清白梵行。若有得闻彼佛名者，心便寂静离诸諠杂。有能受持彼佛名者，不失如前所获功德；复于无量俱胝大劫，随所生处身四威仪，若语若默心常在定。有能建立彼佛形像供养恭敬尊重赞叹，不失如前所获功德；复于无量俱胝大劫，随在所生常得值佛，速能究竟诸等持门，成两足尊度无量众。<br>
            　　“复次，舍利子，于此东方复有佛土，名最胜宝。彼土有佛，名宝华光吉祥如来、应、正等觉、明行圆满、善逝、世间解、无上丈夫、调御士、天人师、佛薄伽梵，今现在彼，哀愍世间为诸大众说微妙法，开示初善、中善、后善，文义巧妙，纯一圆满，清白梵行。若有得闻彼佛名者，便得具足胜念慧行，处四众中说法无畏，言词威肃，闻皆敬受。有能受持彼佛名者，不失如前所获功德；复于无量俱胝大劫，随在所生具念慧行，成猛利智，得胜闻持。有能建立彼佛形像供养恭敬尊重赞叹，不失如前所获功德；复于无量俱胝大劫，随所生处常值如来，辩才无碍广宣妙法，渐次修习福慧资粮，成天人尊度无量众。<br>
            　　“复次，舍利子，于此南方有一佛土，名寂静珠。彼土有佛，名超无边迹如来、应、正等觉、明行圆满、善逝、世间解、无上丈夫、调御士、天人师、佛薄伽梵，今现在彼，哀愍世间为诸大众说微妙法，开示初善、中善、后善，文义巧妙，纯一圆满，清白梵行。若有得闻彼佛名者，其心泰然无所扰乱。有能受持彼佛名者，不失如前所获功德；复能速证月光胜定，证此定已寻复能证殑伽沙等三摩地门。有能建立彼佛形像供养恭敬尊重赞叹，不失如前所获功德；复于诸佛所说法门，能遍受持深达义趣，照了无碍如日光明，随在所生常得值佛，因以速证无上菩提。<br>
            　　“复次，舍利子，于此南方复有佛土，名最上香。彼土有佛，名妙香王如来、应、正等觉、明行圆满、善逝、世间解、无上丈夫、调御士、天人师、佛薄伽梵，今现在彼，哀愍世间为诸大众说微妙法，开示初善、中善、后善，文义巧妙，纯一圆满，清白梵行。若有得闻彼佛名者，身心调畅离诸粗重，恶业消灭，烦恼轻微。有能受持彼佛名者，不失如前所获功德；复于来世随在所生具三十二大丈夫相，一切有情同所瞻仰。有能建立彼佛形像供养恭敬尊重赞叹，不失如前所获功德；复于来世随在所生，常得出家具清净戒，游诸佛土闻法受持，具足修行一切功德，由是速证阿耨多罗三藐三菩提。”<br>
            　　佛告舍利子：“若诸有情得闻如是七佛名号受持供养，必获如前所说功德。所以者何？如是七佛名号色像，皆由本愿大悲所成，故令众生闻持供养，皆获如是利益安乐。”<br>
            　　时，薄伽梵说是经已，舍利子等诸大声闻，及诸菩萨摩诃萨，并诸天、人、阿素洛等，一切大众闻佛所说，皆大欢喜，信受奉行。</p>
            <div class="jw-bottom">
       <li><a href="0523.htm">上一部：乾隆大藏经·大乘单译经·佛说大意经一卷</a>
      <li><a href="0525.htm">下一部：乾隆大藏经·大乘单译经·金刚光焰止风雨陀罗尼经一卷</a></li></div></div>
     <div class="bottom-bt">乾隆大藏经·大乘单译经·受持七佛名号所生功德经</div></span></body></html>
