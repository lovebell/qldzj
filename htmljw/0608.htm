<!DOCTYPE HTML PUBLIC"-//W3C//DTD HTML 4.0 Transitional//EN">
<HTML><HEAD><TITLE>第0608部～佛说意经一卷</TITLE>
<meta http-equiv="Content-Type" content="text/html; charset=utf-8" />
<META content="MSHTML 5.00.3700.6699" name=GENERATOR>
<meta name="viewport" content="width=device-width, initial-scale=1" />
<link href="../class/jw.css" rel="stylesheet" type="text/css">
<SCRIPT type=text/javaScript>
function doZoom(size){
document.getElementById('zoom').style.fontSize=size+'px'}
</SCRIPT>
</head>
<body>
<span id="zoom">

<a name="MENU-top"></a>

<div class="top-bt">
<div class="top-left">小乘阿含部·第0608部</div>
<div class="top-center">佛说意经一卷</div>
<div class="top-right">西晋三藏法师竺法护译</div></div>
<div class=top-bm>
<div class=bm-bt><div class=bm-jbt>· 经名 · 卷数 · 跋序</li></div><div class=bm-jbt-left><div class=bm-jbtbm>· 品名 · 品数 · 译作者</li></div>
<div class=bm-zt>字体：<A href="javascript:doZoom(18)">大</A> <A href="javascript:doZoom(16)">中</A> <A href="javascript:doZoom(15)">小</A></div></div></div>
<div class=bm-bt><div class=bm-jbt><a href="0608.htm#j0608-1">佛说意经</a></div></div></div>
<div class="jwzw">
<div class="jwbt-box"><div class="jwbt"><a name=j0608-1><a href="0608.htm#MENU-top">佛说意经</div></div></a></a>
<p>　　闻如是。一时婆伽婆在舍卫城祇树给孤独园。彼时有异比丘。独坐房中意作是念。以何故世间牵。以何故受于苦。以何故生已。生已入随从。于是彼比丘从下晡起。起已往诣世尊所。到已礼世尊足却坐一面。彼比丘却坐一面已白世尊曰。唯世尊。我今日独在房中意生是念。以何故世间牵。以何故受于苦。以何故生已。生已入随从。善哉善哉。比丘。有贤道有贤观。善辩才所念善。以何故世间牵。以何故受于苦。以何故生已。生已入随从。汝比丘。作如是问不。唯然世尊。此比丘。以意故世间牵。以意故受于苦。生意生意已入随从。比丘。而令世间牵受于苦生已生已入随从。比丘。圣弟子无所著。以彼牵以彼去彼生已生已则随从。此比丘。圣弟子阿罗汉。能自御意不自随意。善哉世尊。彼比丘。闻世尊所说。善乐善然可已。重问世尊曰。唯世尊。言多闻比丘。言多闻比丘者。唯世尊。几所故名多闻比丘。如来说几比丘多闻。善哉善哉。比丘。贤道贤观。辩才所言善。世尊。多闻多闻比丘者。唯世尊。几所故名多闻比丘。如来说几是多闻比丘。汝比丘。作是问不。唯然世尊。我多说比丘。契(一也)歌(二也)记(三也)偈(四也)所因(五也)法句(六也)譬喻(七也)所应(八也)生(九也)方等(十也)未曾(十一也)法说(十二)。比丘族姓子。四句偈向我说者。则知义知法。应法所行等与法俱。如法行说。如是比丘则是多闻。如是比丘为多闻。如是如来说比丘多闻。善哉世尊。彼比丘。闻世尊所说善思惟念。善乐善然可已。重问世尊曰。唯世尊。比丘闻已。比丘闻已智慧捷疾。唯世尊。所几名为比丘闻已。名为捷疾智慧。如来说几比丘闻已智慧捷疾。善哉善哉。比丘。贤道贤观。辩才所言善。唯世尊。比丘闻已。比丘闻已智慧捷疾。世尊。说几比丘闻已智慧捷疾。汝比丘闻此不。唯然世尊。此比丘彼比丘。闻苦已以智慧知如真。苦习苦尽苦尽住处。此则为闻彼以智慧知如真。苦习苦尽苦尽住处。此则为闻彼以智慧知如真。如是比丘。彼比丘闻已智慧捷疾。如来说比丘如是闻已智慧捷疾。善哉世尊。彼比丘闻世尊所说。善乐善然可已。重问世尊曰。唯世尊。比丘聪明辩才捷疾。比丘聪明智慧捷疾者。唯世尊。几所名为比丘聪明智慧捷疾。如来说几比丘聪明智慧辩才捷疾。善哉善哉。比丘。贤道贤观。辩才所言善。唯世尊。比丘聪明智慧捷疾。比丘聪明辩才捷疾者。世尊。说几所名为比丘聪明智慧辩才捷疾。如来说几比丘聪明智慧辩才捷疾。汝比丘闻此不。唯然世尊。此比丘谓比丘。亦不自念。不念他不二念。比丘但念意已。自饶益及饶益他饶益多人。愍世间故。以义饶益天及人。如是比丘。聪明智慧捷疾。如来说比丘聪明辩才智慧捷疾。善哉世尊。彼比丘闻世尊所说。善思惟念受持诵读已。从坐起礼世尊足。绕世尊离世尊还。彼世尊以此喻为说之。独在静处不乱志寂静住。彼独在静处不乱志寂静住已。谓族姓子。所为剃须发已被着袈裟信乐出家。弃家学道彼无上行梵行。见法成神通作证住。生已尽梵行已成。所作已办。名色已有知如真。彼尊者已知法。至成阿罗汉。佛如是说。彼比丘闻世尊所说。欢喜而乐。</p>
                      <div class="jw-bottom">
       <li><a href="0607.htm">上一部：乾隆大藏经·小乘阿含部·佛说兜调经一卷</A>
      <li><a href="0609.htm">下一部：乾隆大藏经·小乘阿含部·佛说应法经一卷</a></li></div></div>
     <div class="bottom-bt">乾隆大藏经·小乘阿含部·佛说意经</div></span></body></html>
