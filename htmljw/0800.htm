<!DOCTYPE HTML PUBLIC"-//W3C//DTD HTML 4.0 Transitional//EN">
<HTML><HEAD><TITLE>第0800部～佛说大迦葉问大宝积正法经五卷</TITLE>
<meta http-equiv="Content-Type" content="text/html; charset=utf-8" />
<META content="MSHTML 5.00.3700.6699" name=GENERATOR>
<meta name="viewport" content="width=device-width, initial-scale=1" />
<link href="../class/jw.css" rel="stylesheet" type="text/css">
<SCRIPT type=text/javaScript>
function doZoom(size){
document.getElementById('zoom').style.fontSize=size+'px'}
</SCRIPT>
</head>
<body>
<span id="zoom">

<a name="MENU-top"></a>

<div class="top-bt">
<div class="top-left">宋元入藏诸大小乘经·第0800部</div>
<div class="top-center">佛说大迦葉问大宝积正法经五卷</div>
<div class="top-right">宋西天北印度乌填曩国三藏传法大师施护奉诏译</div></div>
<div class=top-bm>
<div class=bm-bt><div class=bm-jbt>· 经名 · 卷数 · 跋序</li></div><div class=bm-jbt-left><div class=bm-jbtbm>· 品名 · 品数 · 译作者</li></div>
<div class=bm-zt>字体：<A href="javascript:doZoom(18)">大</A> <A href="javascript:doZoom(16)">中</A> <A href="javascript:doZoom(15)">小</A></div></div></div>
<div class=bm-bt><div class=bm-jbt><a href="0800.htm#j0800-1">佛说大迦葉问大宝积正法经卷第一</a>
</div></div><div class=bm-bt><div class=bm-jbt><a href="0800.htm#j0800-2">佛说大迦葉问大宝积正法经卷第二</a>
</div></div><div class=bm-bt><div class=bm-jbt><a href="0800.htm#j0800-3">佛说大迦葉问大宝积正法经卷第三</a>
</div></div><div class=bm-bt><div class=bm-jbt><a href="0800.htm#j0800-4">佛说大迦葉问大宝积正法经卷第四</a>
</div></div><div class=bm-bt><div class=bm-jbt><a href="0800.htm#j0800-5">佛说大迦葉问大宝积正法经卷第五</a></div></div></div>
<div class="jwzw">
<div class="jwbt-box"><div class="jwbt"><a name=j0800-1><a href="0800.htm#MENU-top">佛说大迦葉问大宝积正法经卷第一</div></div></a></a>
<p>　　如是我闻。一时佛在王舍城鹫峰山中。与大比丘众八千人俱。菩萨一万六千。及一生获得无上正等正觉。种种佛刹皆来集会。</p>
                      <p>　　尔时尊者大迦葉波。在大众中安详而坐。</p>
                      <p>　　尔时世尊。告迦葉言。有四种法。破坏菩萨智慧。迦葉白言。四种法者。其义云何。四种法者。一者于佛教法而生轻慢。二者于法师处憎嫉法师。三者隐藏正法令不见闻。四者他欲乐法数数障碍。嗔恚断善覆盖不说。诳赚他人唯自求利。迦葉。如是四种。是名坏灭菩萨智慧。我今于此。重说颂曰。</p>
                      <p>　　若人慢佛法　　憎嫉法师处<br>
　　乐法作隐藏　　求法而障碍<br>
　　嗔怒断善根　　覆法不为说<br>
　　爱乐诳赚他　　恒行自求利<br>
　　我说此四法　　断灭菩萨慧<br>
　　四法如是故　　汝等应当知</p>
                      <p>　　佛告迦葉波。有四最上法观。增长菩萨大智。迦葉白言。是义云何。此四法者。一者于佛教法深生尊重。二者于法师处勿生轻慢。三者如闻得法为他解说。起正直心不求一切利养。四者称赞多闻增长智慧。一向正心如闻受持。行真实行而不妄语。迦葉。此四种法。增长菩萨大智慧故。我今于此。重说颂曰。</p>
                      <p>　　尊重于佛法　　及彼法师处<br>
　　如闻为他说　　不求于利养<br>
　　亦不要称扬　　一向而求闻<br>
　　多闻生智慧　　如闻受持法<br>
　　持已依法行　　称法真实故<br>
　　是彼法师行　　口意无虚妄<br>
　　四法可为师　　得佛大智慧</p>
                      <p>　　佛告大迦葉。有四法具足。迷障菩萨菩提心。迦葉白言。云何四法迷障菩提心。此四法者。一者所有阿阇梨师及诸善友。行德尊重反生毁谤。二者他善增盛于彼破灭。三者若诸众生行大乘行。而不称赞妄言谤毁。四者弃背正心邪妄分别。如是迦葉。此四种法迷障菩萨菩提心我今于此。重说颂曰。</p>
                      <p>　　阇梨师善友　　行德俱尊重<br>
　　不行恭敬心　　反生于轻毁<br>
　　他善增炽盛　　破坏灭除他<br>
　　菩提大行人　　谤毁行轻慢<br>
　　弃背正真心　　邪妄而分别<br>
　　如斯四恶行　　迷障佛菩提<br>
　　是故此四法　　远离无上觉<br>
　　无此四过者　　最上得菩提</p>
                      <p>　　佛告迦葉波。有四法具足。令诸菩萨一切生处。出生菩提心。直至菩提而坐道场而无障碍。迦葉白言。云何四法。一者不为身命而行邪见妄言绮语。二者去除一切众生虚妄分别。三者为其佛使发起一切菩提种相。如实名称流遍四方。四者所有一切众生教化令得阿耨多罗三藐三菩提。各说今得。迦葉。如是四法具足菩萨。一切生处出生菩提心。中间无迷。直至菩提坐道场座。我今于此。重说颂曰。</p>
                      <p>　　不为自身命　　邪说及妄语<br>
　　心恒愍众生　　除妄及懈怠<br>
　　能作如来使　　及为众生师<br>
　　显发行菩提　　名闻遍四方<br>
　　教化诸众生　　令成无上觉<br>
　　安住此法中　　菩提心不退</p>
                      <p>　　佛告迦葉波。有四法具足。令诸菩萨已生未生善法皆令灭尽永不增长。迦葉白言。云何四法。一者世间所有深着我见。二者观察种族住着利养行咒力事。三者嗔恨菩萨偏赞佛教不普称赞。四者未闻难见经法闻之疑谤。如是迦葉。具此四法。令诸菩萨已生未生善法皆悉灭尽永不增长。我今于此。重说颂曰。</p>
                      <p>　　由此着我见　　皆令善法尽<br>
　　观察于种族　　咒术求利养<br>
　　毁于菩萨教　　而不普称赞<br>
　　未闻甚深经　　闻之生疑谤<br>
　　具行此四法　　不久善法尽<br>
　　是故诸菩萨　　行此四法者<br>
　　远离佛菩提　　譬如天与地</p>
                      <p>　　佛告迦葉波。有四法具足。令诸菩萨善法不灭得法增胜。迦葉白言。云何四法。一者愿闻其善不愿闻恶。求行六波罗蜜及菩萨藏。二者除去我见心行平等。令一切众生得法利欢喜。三者远离邪命得圣族欢喜。不说他人实不实罪。亦不见他过犯。四者若此深法自智不见。而不谤毁彼佛如来。如是而见如是而知。我不能知佛智无边种种无碍。如来为诸众生演说此法。如是迦葉。具此四法。令诸菩萨善法不尽得法增胜。我今于此。重说颂曰。</p>
                      <p>　　常愿闻其善　　非愿闻诸恶<br>
　　恒行六波罗　　而求菩萨藏<br>
　　断除于我见　　而行平等心<br>
　　普令诸众生　　得彼法利喜<br>
　　活住清净命　　复值圣种族<br>
　　他罪实不实　　终不而言说<br>
　　设睹诸过犯　　如同不见闻<br>
　　此法甚深奥　　少智不能知<br>
　　唯佛自明了　　而不生疑谤<br>
　　佛智广无边　　如来为众说<br>
　　行此四法者　　胜智法无尽<br>
　　安住此法中　　菩提不难得</p>
                      <p>　　佛告迦葉波。有四种法。生不正心离菩萨行。迦葉白言。云何四法。一者疑惑佛法心不爱乐。二者我见贡高嗔恚有情。三者他得利养贪爱憎嫉。四者于佛菩萨不生信敬。亦不称赞而复毁谤。迦葉如是四法。生不正心离菩萨行。我今于此。重说颂曰。</p>
                      <p>　　疑惑诸佛法　　作意不爱乐<br>
　　贡高我见增　　嗔恚众生故<br>
　　他所得利养　　贪爱起憎嫉<br>
　　于佛菩萨众　　心不生信受<br>
　　此四不正心　　远离菩萨行</p>
                      <p>　　佛告迦葉波。有四种法。令诸菩萨得柔软相。迦葉白言。云何四法。一者所得阿钵罗谛。得已发露终不覆藏远离过失。二者彼须真实所言诚谛。宁可尽于王位破坏富贵。散灭财利舍于身命。终不妄语所言真实。亦不令他言说虚妄。三者不发恶言毁谤蔑无一切众生。乃至善与不善斗诤相打禁系枷锁。如是之过亦不言说。恐自成罪得业果报。四者依彼信行深信一切诸佛法教心意清净。迦葉如是四法。令诸菩萨得柔软相。我今于此。重说颂曰。</p>
                      <p>　　所获阿钵罗　　恐成于过罪<br>
　　不敢自覆藏　　洗心而发露<br>
　　用意要真实　　所言须诚谛<br>
　　宁尽国王位　　舍命破资财<br>
　　不发妄语言　　弃背真实行<br>
　　亦不教他人　　令作虚妄事<br>
　　又不行毁谤　　蔑无一切众<br>
　　善与不善者　　乃至斗诤等<br>
　　终不说视他　　恐招自业果<br>
　　心住清净行　　信乐佛菩提<br>
　　此四佛宣扬　　众生宜亲近</p>
                      <p>　　佛告迦葉波。有四种法。令诸菩萨心意刚强。迦葉白言。云何四法。一者所闻最上胜法心不乐行。二者于法非法虽知净染。净法不行而行非法。三者不亲近阿阇梨及师法等。信受妄语不知食处。四者见诸菩萨具其胜德。都无恭敬我见轻慢。迦葉如是四法。令诸菩萨心意刚强。我今于此。重说颂曰。</p>
                      <p>　　闻彼最上法　　心意不乐行<br>
　　净法而不修　　非法生爱乐<br>
　　弃背阿阇梨　　不敬于师法<br>
　　受食处不知　　信行于妄语<br>
　　菩萨有胜德　　不生于尊重<br>
　　下劣我见增　　刚强心轻慢<br>
　　此四佛自宣　　我常亦远离</p>
                      <p>　　佛告迦葉波。有四种法。令于菩萨知见明了。迦葉白言。云何四法。一者闻善乐行闻恶乐止。知法真实弃背邪伪受行正道。二者远离毁谤纯善相应。美言流布众所爱敬。三者亲近师教知彼食处。调伏诸根戒定不间。四者自得菩提不舍众生。行实慈愍令彼爱乐广大真德。迦葉。如是四法。令于菩萨知见明了。我今于此。重说颂曰。</p>
                      <p>　　闻善乐欲行　　闻恶心欲止<br>
　　业背邪伪因　　受行八正道<br>
　　毁谤恒远离　　善业得相应<br>
　　流布善言音　　令众生爱重<br>
　　亲近于师教　　知彼食来处<br>
　　制伏取境根　　安住于戒定<br>
　　虽得佛菩提　　不舍有情界<br>
　　行彼真实慈　　令求无上德<br>
　　此四佛所宣　　速得善逝果</p>
                      <p>　　佛告迦葉波。菩萨有四种违犯。迦葉白言。云何四种。一者众生信根未熟而往化他。菩萨违犯。二者下劣邪见众生广说佛法。菩萨违犯。三者为小乘众生说大乘法。菩萨违犯。四者轻慢正行持戒众生。摄受犯戒邪行众生。迦葉。如是四种。菩萨违犯。我今于此。重说颂曰。</p>
                      <p>　　众生信未熟　　而往化于彼<br>
　　下劣邪有情　　为彼广说法<br>
　　于彼声闻处　　分别大乘法<br>
　　轻慢正行人　　摄受破戒者<br>
　　知此四违犯　　菩萨须远离<br>
　　依此四法行　　菩提不成就</p>
                      <p>　　佛告迦葉波。有四种法成菩萨道。迦葉白言。云何四法。一者于一切众生心行平等。二者于一切众生用佛智教化。三者于一切众生演说妙法。四者于一切众生行正方便。迦葉。如是四法。成菩萨道。我今于此。重说颂曰。</p>
                      <p>　　于彼群生类　　恒行平等心<br>
　　教导诸有情　　令入如来智<br>
　　常演微妙法　　救度一切人<br>
　　安住真实中　　是名正方便<br>
　　此四平等法　　佛自恒宣说<br>
　　依教彼恒行　　成就菩萨道</p>
                      <p>　　佛告迦葉波。有四种法。为菩萨怨而不可行。迦葉白言。云何四法。一者乐修小乘自利之行。二者行辟支佛乘浅近理法。三者随顺世间咒术伎艺。四者用世智聪辩。集彼世间虚妄无利之法。迦葉。如是四法。为菩萨冤不可同行。我今于此。重说颂曰。</p>
                      <p>　　若行声闻乘　　出家自利行<br>
　　及彼辟支迦　　证悟浅理行<br>
　　耽着世间艺　　伎术禁咒等<br>
　　复用世智辩　　虚集无利法<br>
　　诳赚于众生　　不到真实际<br>
　　此四菩萨行　　善根皆灭尽<br>
　　冤家不同行　　佛言宜远离</p>
                      <p>　　佛告迦葉波。有四种法为菩萨善友。迦葉白言。云何四法。一者所有求菩提道者。为菩萨善友。二者作大法师。为菩萨善友。三者以闻思修慧。出生一切善根者。为菩萨善友。四者于佛世尊求一切佛法者。为菩萨善友。迦葉如是四法。为菩萨善友。我今于此。重说颂曰。</p>
                      <p>　　求成菩提者　　佛子亲善友<br>
　　作大说法师　　显发闻思慧<br>
　　教化诸众生　　出生五善根<br>
　　恒为善逝子　　当获正觉道<br>
　　佛说此四法　　不迷于正行<br>
　　令得大菩提　　是名真善友</p>
                      <p>　　佛告迦葉波。有四种法。为菩萨影像。迦葉白言。云何四法。一者为利养不为法。二者为要称赞不为戒德。三者自利求安不利苦恼众生。四者于实德能不生分别乐欲。迦葉。如是四法。为菩萨影像。我今于此。重说颂曰。</p>
                      <p>　　广求于利养　　不为听受法<br>
　　爱乐人赞扬　　弃舍于德业<br>
　　一向求自安　　不愍众生苦<br>
　　于彼实德能　　无乐无分别<br>
　　如是四种法　　佛说为影像<br>
　　汝诸菩萨众　　各各宜远离</p>
                      <p>　　佛告迦葉波。有四种法。为菩萨实德。迦葉白言。云何四法。一者入空解脱门。信业报无性。二者入无我无愿门。虽得涅槃。恒起大悲乐度众生。三者于大轮回巧施方便。四者于诸有情虽行给施不求果报。迦葉。如是四法。为菩萨实德。我今于此。重说颂曰。</p>
                      <p>　　入彼空解脱　　信观业无性<br>
　　无我无愿门　　安住慈愍行<br>
　　虽证涅槃空　　乐度众生故<br>
　　于彼轮回中　　巧设诸方便<br>
　　广济于群生　　不希于福报</p>
                      <p>　　佛告迦葉波。有四种法。为菩萨大藏。迦葉白言。云何四法。一者于诸佛所恭敬供养。二者恒行六度大波罗蜜多。三者尊重法师心不退动。四者乐居林野心无杂乱。迦葉。如是四法。为菩萨大藏。我今于此。重说颂曰。</p>
                      <p>　　于彼诸佛所　　供养一切佛<br>
　　大乘六度中　　所行波罗蜜<br>
　　尊重说法师　　承事心无退<br>
　　常居林野中　　清净无杂乱<br>
　　此四善逝说　　佛子大法藏</p>
                      <p>　　佛告迦葉波。有四种法。远离菩萨魔道。迦葉白言。云何四法。一者所行诸行不离菩提心。二者于一切众生心无恼害。三者于一切法明了通达。四者于一切众生不生轻慢。迦葉。如是四法。远离菩萨魔道。我今于此。重说颂曰。</p>
                      <p>　　所行众善行　　不离菩提心<br>
　　于彼诸群生　　恒时无恼害<br>
　　诸法善通达　　于生绝轻慢<br>
　　此四善逝说　　远离诸魔道<br>
　　是人依此行　　得彼真空际</p>
                      <p>　　佛告迦葉波。有四种法。集菩萨一切善根。迦葉白言。四法云何。一者乐住林间寂静宴默。二者布施爱语利行同事摄诸众生。三者乐求妙法弃舍身命。四者闻义不足集诸善根勤行精进。迦葉。如是四法。能集菩萨一切善根。我今于此。重说颂曰。</p>
                      <p>　　乐住闲寂处　　宴默离喧烦<br>
　　四摄御众生　　令登于觉路<br>
　　勤求于妙法　　弃舍于身命<br>
　　精进集善根　　闻法心无足<br>
　　佛说此四行　　出生无边善</p>
                      <p>　　佛告迦葉波。有四种法。生菩萨无量福德。迦葉白言。云何四法。一者恒行法施心无吝惜。二者起大悲心救护破戒众生。三者化诸有情发菩提心。四者于下劣恶人忍辱救护。迦葉。如是四法。出生菩萨无量福德。我今于此。重说颂曰。</p>
                      <p>　　广说诸妙法　　清净心无吝<br>
　　毁禁诸有情　　救护垂慈愍<br>
　　令彼众生类　　发于净觉心<br>
　　种种劣恶人　　救护行忍辱<br>
　　菩萨及诸佛　　同行此四行</p>
                      <p>　　佛告迦葉波。有四种法。能破菩萨意地无明烦恼。迦葉白言。云何四法。一者所行戒行具足无犯。二者受持妙法身心无倦。三者随其意解传施法灯。四者礼敬投诚称扬佛德。迦葉如是四法。能破菩萨意地无明烦恼。我今于此。重说颂曰。</p>
                      <p>　　坚持具足戒　　意地无缺犯<br>
　　妙法恒受持　　昼夜心无倦<br>
　　所解诸佛教　　随意施法灯<br>
　　称赞一切佛　　投诚恭敬礼<br>
　　智者行此四　　能断无明地<br>
　　一切诸佛心　　依此得菩提</p>
                      <p>　　佛告迦葉波。有四种法。生菩萨无碍智。迦葉白言。云何四法。一者所有法施。二者受持妙法。三者不害他人。四者亦不轻慢。迦葉如是四法。生菩萨无碍智。我今于此。重说颂曰。</p>
                      <p>　　所行妙法施　　令彼得受持<br>
　　不嫉众生学　　尊重于持戒<br>
　　四法除宿罪　　获成最上觉<br>
　　依此得菩提　　出生无碍智<br>
　　复别十二行　　智者得菩提<br>
　　成就甘露味　　所有诸众生<br>
　　而具深法眼　　解说读诵持<br>
　　佛说于彼人　　获福无有量<br>
　　所有恒河沙　　俱胝佛刹土<br>
　　满中盛七宝　　供养一切佛<br>
　　彼福亦无量　　若人念此法<br>
　　四句伽他经　　福德胜于彼<br>
　　复次迦葉波　　若持此四句<br>
　　未名菩萨者　　得名为菩萨<br>
　　说此四法中　　具足十善行<br>
　　依法平等心　　是故名菩萨</p>
<div class="jwbt-box"><div class="jwbt"><a name=j0800-2><a href="0800.htm#MENU-top">佛说大迦葉问大宝积正法经卷第二</div></div></a></a>
<p>　　佛告迦葉波。若诸菩萨。具足三十二法。名为菩萨。迦葉白言。云何三十二法。所为利益一切众生。一切智智种子。不量贵贱令得智慧。为一切众生低心离我。真实愍念其意不退。善友恶友心行平等。虽到涅槃思念爱语。先意问讯愍见重担。于诸众生恒起悲心。常求妙法。心无疲厌。闻法无足。常省己过不说他犯。具诸威仪恒发大心。修诸胜业不求果报。所生戒德灭诸轮回。令诸有情道心增进。一切善根皆悉集行。虽行忍辱精进。如入无色禅定。智慧方便善解总持。恒以四摄巧便受行。持戒犯戒慈心不二。常处山林乐问深法。世间所有种种厌离。爱乐出世无为果德。远离小乘正行大行。弃舍恶友亲近善友。于四无量及五神通。皆悉通达已净无知。不着邪正如实依师。发菩提心纯一无杂。迦葉。如是具足三十二法。是则名为菩萨。我今于此。重说颂曰。</p>
                      <p>　　利益诸众生　　欲行清净行<br>
　　令生一切智　　不择于贵贱<br>
　　同入如来慧　　真实愍众生<br>
　　心意不退转　　善友及恶友<br>
　　平等观于彼　　虽到于涅槃<br>
　　爱语先问讯　　忧愍于重担<br>
　　及彼诸众生　　不断于大悲<br>
　　求法心无苦　　闻义常不足<br>
　　恒省自身非　　不讥他人犯<br>
　　具修众威仪　　而起大乘行<br>
　　不求于果报　　所持诸戒德<br>
　　断灭于轮回　　令彼诸有情<br>
　　远害增道意　　忍辱集善根<br>
　　精进修诸行　　如入无色定<br>
　　智慧诸方便　　总持而善解<br>
　　四摄恒受行　　持犯二俱愍<br>
　　常处于林间　　恒乐闻深法<br>
　　厌离于世间　　爱敬无上果<br>
　　远离声闻乘　　而修大乘行<br>
　　弃舍于恶朋　　亲近于善友<br>
　　五通四无量　　智慧悉通达<br>
　　清净绝无知　　不着于邪正<br>
　　依师究真实　　纯一无杂行<br>
　　佛说观行法　　先发菩提心<br>
　　若此三十二　　善逝当演说<br>
　　菩萨具足行　　得佛甘露味</p>
                      <p>　　佛告迦葉波。我为菩萨。说譬喻法。令彼知见为菩萨德。迦葉白言。其义云何。迦葉。譬如地大与一切众生。为其所依令彼长养。而彼地大于其众生无求无爱。菩萨亦然。从初发心直至道场。坐得成菩提。于其中间。运度一切众生无爱无求。亦复如是。我今于此。而说颂曰。</p>
                      <p>　　譬如地大　　与诸众生　　依止长养<br>
　　于彼众生　　无求无爱　　菩萨亦尔<br>
　　从初发心　　直至道场　　成无上觉<br>
　　运度有情　　无求无爱　　无冤无亲<br>
　　平等摄受　　令得菩提</p>
                      <p>　　佛告迦葉波。譬如水界润益一切药草树木。而彼水界于其草木无爱无求。迦葉。菩萨亦然。以清净慈心。遍行一切众生。润益有情白法种子。令得增长无爱无求。我今于此。而说颂曰。</p>
                      <p>　　譬如水界　　润益一切　　药草树木<br>
　　令得生长　　无爱无求　　菩萨亦尔<br>
　　以净慈心　　遍及有情　　次第普润<br>
　　净种增长　　破大力魔　　得佛菩提</p>
                      <p>　　佛告迦葉。譬如火界成熟一切谷麦苗稼。火界于彼无爱无求。迦葉。菩萨亦尔。以大智慧成熟一切众生善芽。我今于此。而说颂曰。</p>
                      <p>　　譬如火界　　成熟一切　　五谷苗稼<br>
　　而彼火界　　于其苗稼　　无求无爱<br>
　　菩萨亦尔　　以智慧火　　成熟一切<br>
　　众生善芽　　菩萨于彼　　无求无爱</p>
                      <p>　　佛告迦葉。譬如风界遍满一切诸佛刹土。迦葉。菩萨亦尔。以善方便遍众生界令解佛法。我今于此。而说颂曰。</p>
                      <p>　　譬如风界　　随自势力　　普遍佛刹<br>
　　诸菩萨众　　亦复如是　　以善方便<br>
　　为其佛子　　说最上法</p>
                      <p>　　佛告迦葉。譬如魔冤领四军兵。欲界诸天不能降彼。迦葉。菩萨亦尔。得意清净一切众魔不能惑乱。我今于此。而说颂曰。</p>
                      <p>　　譬如魔冤　　领四军兵　　欲界诸天<br>
　　不能降彼　　菩萨亦尔　　得意清净<br>
　　一切众魔　　不可惑乱</p>
                      <p>　　佛告迦葉。譬如白月渐渐增长乃至圆满。迦葉。菩萨亦尔。以无染心求一切法乃至圆满。我今于此。而说颂曰。</p>
                      <p>　　譬如白月　　渐渐增长　　直至圆满<br>
　　菩萨亦尔　　以无染心　　求修诸善<br>
　　渐渐增进　　白法圆满</p>
                      <p>　　佛告迦葉。譬如日出放大光明。照彼世间无不朗然。迦葉。菩萨亦尔。放智慧光照诸众生。无不开悟。我今于此。而说颂曰。</p>
                      <p>　　譬如日出　　照彼世间　　一切物像<br>
　　无不朗然　　菩萨亦尔　　放智慧光<br>
　　照诸有情　　无不开解</p>
                      <p>　　佛告迦葉。譬如师子兽王有大威德。于彼一切所行之处不惊不怖。迦葉。菩萨亦尔。安住多闻戒德。如是一切所往之处不惊不怖。我今于此。而说颂曰。</p>
                      <p>　　师子兽王　　威德勇猛　　所行之处<br>
　　心无惊怖　　菩萨亦尔　　安住多闻<br>
　　持戒智慧　　于彼世间　　所行之处<br>
　　离诸怖畏</p>
                      <p>　　佛告迦葉。譬如龙象有大势力。担负一切重物而无疲苦。迦葉。菩萨亦尔。担负一切众生五蕴诸苦。不得其苦。我今于此。而说颂曰。</p>
                      <p>　　譬如龙象　　有大势力　　身负重物<br>
　　而不疲苦　　菩萨亦尔　　担负众生<br>
　　五蕴诸苦　　亦无疲苦</p>
                      <p>　　佛告迦葉。譬如莲华生长水中淤泥浊水而不能染。迦葉。菩萨亦尔。虽生世间。世间杂染终不能着。我今于此。而说颂曰。</p>
                      <p>　　譬如莲华　　出生水中　　浊水淤泥<br>
　　而不可染　　菩萨亦尔　　虽生世间<br>
　　种种杂染　　而不能着</p>
                      <p>　　佛告迦葉。譬如有人方便断树不断树根。而于后时复生大地。迦葉。菩萨亦尔。以方便力断彼烦恼。不断彼种以大悲善根复生三界。我今于此。而说颂曰。</p>
                      <p>　　譬如有人　　以其方便　　而断树身<br>
　　不断树根　　如是后时　　复生大地<br>
　　菩萨亦尔　　以善方便　　断彼烦恼<br>
　　不断彼种　　以大悲故　　复生三界</p>
                      <p>　　佛告迦葉。譬如诸方所流河水。皆归大海同一碱味。迦葉。菩萨亦尔。所有一切善根。种种利益回向菩提。与彼涅槃同归一味。我今于此。而说颂曰。</p>
                      <p>　　譬如一切　　江河诸水　　皆入大海<br>
　　同一碱味　　菩萨亦尔　　所有一切<br>
　　善根利益　　回向菩提　　及彼真际<br>
　　同归一味</p>
                      <p>　　佛告迦葉。譬如四大天王及忉利天众。要彼安住妙高之山。迦葉。菩萨亦尔。为一切智所修善法。要彼安住菩提大心。我今于此。而说颂曰。</p>
                      <p>　　譬如四王　　及帝释众　　要彼安住<br>
　　妙高之山　　菩萨亦尔　　为一切智<br>
　　所修善法　　安住菩提</p>
                      <p>　　佛告迦葉。譬如国王欲行王事须假宰臣。迦葉。菩萨亦尔。欲为佛事。须假智慧方便。我今于彼。而说颂曰。</p>
                      <p>　　譬如国王　　欲行王事　　须仗宰臣<br>
　　而得成就　　菩萨亦尔　　欲为佛事<br>
　　假方便慧　　决定成就</p>
                      <p>　　佛告迦葉。譬如晴天无其云雾。于彼世间终无降雨之相。迦葉。菩萨亦尔。寡闻小智于诸有情。终无说法之相。我今于此。而说颂曰。</p>
                      <p>　　譬如虚空　　晴无云雾　　于彼世间<br>
　　终不降雨　　菩萨亦尔　　寡闻少智<br>
　　于其有情　　无说法相</p>
                      <p>　　佛告迦葉。譬如虚空起大云雷。必降甘雨成熟苗稼。迦葉。菩萨亦尔。于其世间起慈悲云。降妙法雨成熟众生。我今于此。而说颂曰。</p>
                      <p>　　譬如虚空　　云雷忽起　　必降甘泽<br>
　　成熟苗稼　　菩萨亦尔　　普覆慈云<br>
　　降霔法雨　　成熟有情</p>
                      <p>　　佛告迦葉。譬如转轮圣王有其七宝恒随王行。迦葉。菩萨亦尔。有七觉支恒随菩萨。我今于此。而说颂曰。</p>
                      <p>　　譬如世间　　转轮圣王　　所有七宝<br>
　　恒随王行　　菩萨亦尔　　有七觉支<br>
　　所到之处　　随逐菩萨</p>
                      <p>　　佛告迦葉。譬如摩尼宝珠得多富贵。价直迦哩沙波拏。百千富贵。迦葉。菩萨亦尔。得多富贵价直声闻缘觉百千富贵。我今于此。而说颂曰。</p>
                      <p>　　譬如摩尼宝　　富贵广得多<br>
　　迦哩沙波拏　　百千不可比<br>
　　菩萨亦如是　　富贵倍弘多<br>
　　辟支及声闻　　百千亦难比</p>
                      <p>　　佛告迦葉。譬如忉利天众。若住杂林者。受用富贵平等无二。迦葉。菩萨亦尔。若住清净心者。为一切众生正直方便平等无二。我今于此。而说颂曰。</p>
                      <p>　　譬如忉利天　　住彼杂林者<br>
　　受用于富贵　　平等无有二<br>
　　菩萨亦如是　　住心清净者<br>
　　正直为群生　　方便亦无二</p>
                      <p>　　佛告迦葉。譬如有人妙解禁咒善知毒药。一切毒药不能为害。迦葉。菩萨亦尔。具大智慧善行方便。一切烦恼不能为害。我今于此。而说颂曰。</p>
                      <p>　　譬如世间人　　善知药禁咒<br>
　　一切毒药等　　不能为损害<br>
　　菩萨亦如是　　若具方便慧<br>
　　一切烦恼毒　　不能为损害</p>
                      <p>　　佛告迦葉。譬如世间粪壤之地。能生肥盛甘蔗。迦葉。菩萨亦尔。若处烦恼粪地。能生一切智种。我今于此。而说颂曰。</p>
                      <p>　　譬如粪壤地　　出生于甘蔗<br>
　　倍常而肥盛　　菩萨处烦恼<br>
　　出生一切智　　其义亦如是</p>
                      <p>　　佛告迦葉。譬如有人不学武艺。若执器仗宁解施设。迦葉。菩萨亦尔。先未闻法寡识机药。若执智见何辩邪正。佛告迦葉。譬如[穴/(采-木+田)]师欲烧瓦器须用大火。迦葉。菩萨亦尔。欲为愚迷众生开发智慧。须用佛法智火。迦葉。是故此大宝积正法。令菩萨修学受持得解法行。</p>
                      <p>　　迦葉白言。菩萨云何受持见正法行。迦葉。如自观身无我无人无众生无寿命无名无相。无观行故。迦葉。如此说名正观影像中法。复次迦葉。如实正观影像中法。迦葉。云何影像中法。如正观色。观彼无常亦非无常。如是受想行识。常与无常无定无不定。迦葉。此说如实观察影像中法。</p>
                      <p>　　复次迦葉。如实观察影像中法。所有地界。常与无常无定无不定。如是水界火界风界空界识界。亦复如是无定无不定。迦葉。此说如实观察影像中法。</p>
                      <p>　　复次迦葉。所有眼处常无常性无定无不定。如是耳处鼻处舌处身处意处常无常性。无定无不定。迦葉。此说影像中法如实观察。</p>
                      <p>　　复次迦葉。此定一法。此不定二法。若彼二法于是色中。不见不住无微无识亦无相故。迦葉。此说影像中法如实观察。</p>
                      <p>　　复次迦葉。我见一法无我二法。若彼二法于是色中。不见不住无微无识。亦无相故。迦葉。此说影像中法如实观察。</p>
                      <p>　　复次迦葉。此真实心一法。此不实心二法。迦葉。二法所在无心无觉无意无识。迦葉。此说影像中法如实观察。</p>
                      <p>　　复次迦葉。善不善。世间出世间。有罪无罪。有漏无漏。有为无为。有烦恼无烦恼。如是一切法。迦葉。此生法一此灭法二。若二法中无集无散不可求得。迦葉。此说影像中法如实观察。</p>
                      <p>　　复次迦葉。此有法一此无法二。若此二法于是色中。不见不住无微无识亦无相故。迦葉。此说影像中法如实观察。</p>
                      <p>　　复次迦葉。此轮回一法。此涅槃二法。若彼二法于是色中。不见不住无微无识。迦葉。此说影像中法如实观察。</p>
                      <p>　　复次迦葉。我说汝等。无明缘生行。行缘生识。识缘生名色。名色缘生六入。六入缘生触。触缘生受。受缘生爱。爱缘生取。取缘生有。有缘生老死。老死缘生忧悲苦恼。迦葉。如是集得此一大苦蕴。所有无明灭则行灭。行灭则识灭。识灭则名色灭。名色灭则六入灭。六入灭则触灭。触灭则受灭。受灭则爱灭。爱灭则取灭。取灭则有灭。有灭则生灭。生灭则老死灭。老死灭忧悲苦恼得灭。如是得此一大苦蕴灭。迦葉。若以智观明无明等无此二相。迦葉。此影像中法如实观察。</p>
                      <p>　　复次迦葉。如是行行灭。如是识识灭。如是名色名色灭。如是六入六入灭。如是触触灭。如是受受灭。如是爱爱灭。如是取取灭。如是有有灭。如是生生灭。如是老死老死灭。如是智观生性灭。性无二相故。迦葉。离此二相。此说影像中法如实观察。</p>
                      <p>　　复次迦葉。应当正观影像中法。彼法非空。亦非不空。如是空法无法相非无法相。法相即空相。空相即无相。无相即无愿。所以者何。无所愿作故。无相即空相。如是行者若法未生不生。法未生故。如彼法生。彼亦不生。生已谢故。如是无生生离取故。法无自性。无性即空。如是正观此说影像中法。</p>
                      <p>　　复次迦葉。补特伽罗非破坏空。即体是空。本非有故。非前际空非后际空。现在即空。迦葉白言。彼补特迦罗。我今觉悟知彼是空。破坏我故。一切皆空此法如是。佛言。迦葉汝言非也。迦葉宁可见彼补特迦罗如须弥山量。勿得离我而见彼空。何以故。破我断空执一切空。我则说为大病。而不可救。</p>
                      <p>　　佛告迦葉。譬如人病其病深重。而下良药令彼服行。药虽入腹病终不差。迦葉。此人得免疾不。迦葉白言。不也世尊。佛言。于意云何。世尊此人病重故。不可疗也。佛言。迦葉彼着空者。亦复如是。于一切处深着空见我即不医。我今于此而说颂曰。</p>
                      <p>　　譬如重病者　　令彼服良药<br>
　　虽服病不退　　彼人不可疗<br>
　　着空亦如是　　于彼一切处<br>
　　深着于空见　　我说不可医</p>
                      <p>　　佛告迦葉。譬如愚人观彼虚空。而生怕怖捶胸悲哭。所以者何。恐虚空落地损害于身。佛言。迦葉彼虚空能落地不。迦葉云不也。佛言迦葉。若彼愚迷沙门婆罗门亦复如是。彼闻空法心生惊怖。所以者何。若空我大心依何行用。我今于此而说颂曰。</p>
                      <p>　　譬如愚迷人　　于空生怕怖<br>
　　悲哭而远行　　恐虚空落地<br>
　　虚空无所碍　　不损于众生<br>
　　此人自愚迷　　妄生于惊怖<br>
　　沙门婆罗门　　愚见亦如是<br>
　　闻彼诸法空　　心生于怖畏<br>
　　若空破坏我　　依何生受用</p>
                      <p>　　佛告迦葉。譬如画师自画丑恶夜叉。画已惊怖迷闷仆倒。迦葉。彼凡夫众生亦复如是。自作色声香味触法。作已迷彼堕落轮回。我今于此而说颂曰。</p>
                      <p>　　譬如工画师　　画彼恶夜叉<br>
　　于彼自惊怖　　迷闷仆倒地<br>
　　凡夫亦复然　　自着于声色<br>
　　迷彼不觉知　　堕落轮回道</p>
                      <p>　　佛告迦葉。譬如幻士变作幻化。是彼幻化能变幻士。迦葉。相应行比丘亦复如是。而自发意。如是说一切皆空。彼虚空无实亦能如是说。我今于此而说颂曰。</p>
                      <p>　　譬如于幻士　　能变于幻化<br>
　　而彼幻化人　　亦能变幻士<br>
　　相应行比丘　　发意亦如是<br>
　　说彼一切空　　无实空亦说</p>
                      <p>　　佛告迦葉。譬如二木相钻风吹出火。火既生已烧彼二木。迦葉如实正观亦复如是。于正见道生彼慧根。慧根既生烧彼正观。我今于此而说颂曰。</p>
                      <p>　　譬如钻二木　　风吹生彼火<br>
　　火生刹那间　　而复烧二木<br>
　　正观亦如是　　能生于慧根<br>
　　生彼一刹那　　还复烧正观</p>
<div class="jwbt-box"><div class="jwbt"><a name=j0800-3><a href="0800.htm#MENU-top">佛说大迦葉问大宝积正法经卷第三</div></div></a></a>
<p>　　尔时世尊复以譬喻更明斯义。</p>
                      <p>　　佛告迦葉。譬如灯光能破一切黑暗。而彼黑暗从何而去。非东方去。非南方去。非西方去。非北方去。去亦非去。来亦非来。</p>
                      <p>　　迦葉。复次灯光亦非我。能破得黑暗。又若非黑暗何显灯光。迦葉。灯光黑暗本无自性。此二皆空无得无舍。迦葉。如是智慧亦复如是。有智若生无智即舍。而彼无智归于何去。非东方去。非南方去。非西方去。非北方去。去既非去。来亦非来。</p>
                      <p>　　迦葉。复次有智若生无智即舍。非彼有智我能破坏无智。又若无智本无有智何显。迦葉有智无智俱无自性。此二皆空无得无舍。我今于此而说颂曰。</p>
                      <p>　　譬如于灯光　　能破于黑暗<br>
　　彼暗灭谢时　　诸方无所去<br>
　　若复此灯光　　非暗不能显<br>
　　二俱无自性　　无性二俱空<br>
　　智慧亦如是　　有智若生时<br>
　　无智而自舍　　此二若空花<br>
　　俱无有自性　　取舍不可得</p>
                      <p>　　佛告迦葉。譬如空舍无其户牖。经百千年无其人物。其室冥暗忽有天人。于彼舍中燃其灯明。迦葉于意云何。如是黑暗我经百千年住此。我今不去有此事不。迦葉答云。不也世尊。彼黑暗无力灯光若生决定须去。佛言迦葉。彼业烦恼亦复如是。经百千劫住彼识中。或彼行人于一昼夜。正观相应生彼慧灯。迦葉如是圣者慧根。若生此业烦恼定无所有。我今于此而说颂曰。</p>
                      <p>　　如舍百千年　　无人无户牖<br>
　　忽有天及人　　于彼烧灯火<br>
　　如是久住暗　　刹那而灭谢<br>
　　是彼舍黑暗　　不言我久住<br>
　　于此而不去　　业识烦恼集<br>
　　其义亦如是　　虽住百千劫<br>
　　本性不真实　　行人昼夜中<br>
　　正入如实观　　慧灯晃耀生<br>
　　彼等烦恼集　　刹那不可住</p>
                      <p>　　佛告迦葉。譬如虚空不住种子。迦葉如是。若彼行者坚着断见。过去已灭未来非有。何住佛法种子。我今于此而说颂曰。</p>
                      <p>　　譬如太虚空　　无涯无有量<br>
　　若人于空中　　何处植种子<br>
　　断见亦如是　　过去不可有<br>
　　未来亦不生　　现无佛法种</p>
                      <p>　　佛告迦葉。譬如粪满大地。可种一切种子。迦葉。如是业烦恼粪满于世间。可种一切佛法种子。我今于此而说颂曰。</p>
                      <p>　　譬如大地粪　　随处可种植<br>
　　众生烦恼粪　　周遍于世间<br>
　　佛子若亲近　　可下佛法种</p>
                      <p>　　佛告迦葉。譬如碱卤陆地不可种于莲华。迦葉。如是无行性者本自非有。未来不生何得菩提之种。我今于此而说颂曰。</p>
                      <p>　　譬如碱陆地　　不可出莲华<br>
　　于彼泥水中　　出生甚氛馥<br>
　　无性亦如是　　过未本来无<br>
　　终不生佛种</p>
                      <p>　　佛告迦葉。譬如粪壤之地可生莲华。迦葉。如是烦恼邪行众生亦可生其佛法种智。我今于此而说颂曰。</p>
                      <p>　　譬如泥粪地　　而可生莲华<br>
　　邪行业众生　　亦生佛法种</p>
                      <p>　　佛告迦葉。譬如四大海水弥满无边。迦葉。如是见彼菩萨所作善根能遍法界。我今于此而说颂曰。</p>
                      <p>　　譬如四大海　　弥满广无边<br>
　　菩萨亦如是　　善根遍法界</p>
                      <p>　　佛告迦葉。譬如天人以一毛端百分取一。于彼毛头滴微细水。欲成俱胝四大海。迦葉。如是见彼声闻。所作微善而求无上。我今于此而说颂曰。</p>
                      <p>　　譬如人毛端　　百分而取一<br>
　　于彼滴微水　　欲成俱胝海<br>
　　声闻亦如是　　以己微浅智<br>
　　所作自善根　　求成无上觉</p>
                      <p>　　佛告迦葉。譬如芥子内虫食彼芥子。见芥子内谓若虚空。迦葉。如是声闻所修小智。见彼生空亦复如是。我今于此而说颂曰。</p>
                      <p>　　譬如芥子内　　而有食芥虫<br>
　　于里无碍处　　见彼谓虚空<br>
　　声闻所修智　　证彼一分空<br>
　　所见而不大　　其义亦如是</p>
                      <p>　　佛告迦葉。譬如有人见十方世界虚空无边。迦葉。如是菩萨无碍大智所见法界亦无边际。我今于此而说颂曰。</p>
                      <p>　　譬如虚空界　　十方无有涯<br>
　　一切诸世间　　依彼无障碍<br>
　　菩萨亦如是　　所起最上智<br>
　　照见法界空　　无边无所得</p>
                      <p>　　佛告迦葉。譬如刹帝利受灌顶王。彼王皇后私于庶人后生其子。迦葉于意云何。彼所生之子得名灌顶王子不。迦葉白言不也。世尊告言。迦葉。彼得无生法界声闻。我是如来灌顶之子如是亦然。我今于此而说颂曰。</p>
                      <p>　　刹帝王皇后　　而私于庶人<br>
　　彼后生其男　　不名灌顶子<br>
　　声闻亦如是　　离欲证无生<br>
　　唯行于自利　　非是于如来<br>
　　灌顶法王子　　佛子行二利</p>
                      <p>　　佛告迦葉。譬如刹帝利受灌顶王。有近侍婢王所爱幸。彼后生子。迦葉于意云何。此婢生之子得名王子不。迦葉答云。此是王子。迦葉如是初发心菩萨。虽道力微劣化彼众生。未免轮回亦得名为如来之子。我今于此而说颂曰。</p>
                      <p>　　譬如轮王婢　　为王之爱幸<br>
　　而后生其男　　亦是刹帝子<br>
　　菩萨亦如是　　初发菩提心<br>
　　德行而羸劣　　方便化众生<br>
　　虽未出三界　　所作称佛心<br>
　　得名真佛子</p>
                      <p>　　佛告迦葉。譬如轮王生其千子。大力勇猛辩才端正。须得轮王相具足。彼所童子内。若无一子具有轮王相者。彼转轮王不作亲子之想。迦葉。如是如来会下有百千俱胝声闻围绕。若无一菩萨相者。如来亦不作子想。我今于此而说颂曰。</p>
                      <p>　　譬如转轮王　　所生千太子<br>
　　若无一童子　　具彼轮王相<br>
　　此乃无王分　　王无自子想<br>
　　佛子亦如是　　虽有千俱胝<br>
　　声闻众围绕　　无一菩萨相<br>
　　善逝观彼人　　不为佛子想</p>
                      <p>　　佛告迦葉。譬如转轮圣王。所有皇后怀娠七夜必生童子。具轮王相。彼在胎藏迦罗罗大。未有根形。虽未成形而有天人发心爱重。非爱彼子勇猛大力。于意云何。重彼轮王王种不断。迦葉。亦复如是。初发心菩萨根虽未熟未免轮回。乐行佛法。彼过去佛见生其爱重。于彼正观八解脱阿罗汉。而不爱重。何以故。为彼初心菩萨佛种不断故。我今于此而说颂曰。</p>
                      <p>　　譬如转轮王　　皇后怀娠妊<br>
　　七日未成形　　天人生爱护<br>
　　非重勇猛力　　而重轮王种<br>
　　菩萨亦如是　　初发菩提心<br>
　　欲度轮回故　　过去诸如来<br>
　　于彼而恭敬　　此人绍佛事<br>
　　于诸声闻众　　正观八解者<br>
　　不生于敬爱　　无彼成佛分</p>
                      <p>　　佛告迦葉。譬如假摩尼琉璃珠。聚如妙高山。不及一真摩尼琉璃宝。迦葉。如是假使一切声闻辟支佛。不能及一初发菩提心菩萨。我今于此而说颂曰。</p>
                      <p>　　譬如假琉璃　　及彼摩尼珠<br>
　　积聚如须弥　　不及真摩尼<br>
　　琉璃之一宝　　菩萨亦如是<br>
　　假使于声闻　　及彼缘觉众<br>
　　其数如微尘　　不及初发心<br>
　　求彼菩提者　　菩萨之一人</p>
                      <p>　　佛告迦葉。譬如迦陵频伽鸟。住彼卵中之时。早能与彼一切飞禽而皆不同。迦葉于意云何。当发一切美妙音声故。迦葉。如是彼初发心菩萨虽住业烦恼无明藏中。早与一切声闻辟支佛而不可同。迦葉于意云何。彼有回向善根说法方便故。我今于此而说颂曰。</p>
                      <p>　　譬如频伽鸟　　住彼卵子中<br>
　　虽未见身形　　而与诸禽异<br>
　　当发美妙音　　令人常爱乐<br>
　　佛子亦如是　　初发菩提心<br>
　　未出烦恼藏　　一切辟支佛<br>
　　及彼声闻众　　亦复不能比<br>
　　回向大安乐　　方便利有情<br>
　　无垢慈悲意　　能宣微妙音</p>
                      <p>　　佛告迦葉。譬如轮王皇后。所生王子具足轮王福相。一切国王及诸人民悉皆归伏。迦葉。如是初发心菩萨。天上人间一切有情悉皆归伏。我今于此而说颂曰。</p>
                      <p>　　譬如转轮王　　皇后所生子<br>
　　虽为童子身　　具足王福相<br>
　　国王及臣民　　一切皆归向<br>
　　菩萨亦如是　　初发菩提心<br>
　　佛子相具足　　一切诸世间<br>
　　天人众生类　　清净心归向</p>
                      <p>　　佛告迦葉。譬如大雪山王出生上好药草。能治一切诸病。修合服食。无复心疑决定得差。迦葉。如是若彼菩萨所有智药能疗一切众生烦恼诸病。菩萨以平等心普施一切有情。服者无复疑惑病即除愈。我今于此而说颂曰。</p>
                      <p>　　譬如大雪山　　出生上妙药<br>
　　疗治一切病　　若有服之者<br>
　　获差勿复疑　　佛子亦如是<br>
　　出生妙智药　　能疗一切人<br>
　　烦恼生老病　　平等而赐之<br>
　　所有服食者　　无疑决定差</p>
                      <p>　　佛告迦葉。譬如有人归依初月。如是圆月而不归依。迦葉。如是我子有其信力。归命菩萨不归命如来。所以者何。为彼如来从菩萨生。若声闻辟支佛从如来生。非如菩萨故。我今于此而说颂曰。</p>
                      <p>　　譬如此有情　　归命于初月<br>
　　如是圆满月　　而彼不归依<br>
　　我子亦如是　　归依于菩萨<br>
　　不归向世尊　　为具大智力<br>
　　出生如来身　　非彼声闻类<br>
　　智慧微劣故　　依彼如来生</p>
                      <p>　　佛告迦葉。譬如文字之母。具能包含一切义论等事。迦葉。如是初发心菩萨具能绾摄一切诸佛。化行无上智因。我今于此而说颂曰。</p>
                      <p>　　譬如文字母　　人间与天上<br>
　　义论及辩才　　皆因此建立<br>
　　菩萨亦如是　　初发菩提心<br>
　　具足佛地智　　及诸方便行</p>
                      <p>　　佛告迦葉。譬如世人未有舍离明月归命星像。迦葉。如是无有受我戒者。舍离菩萨归命声闻。我今于此。而说颂曰。</p>
                      <p>　　譬如世间人　　于月而舍离<br>
　　而欲归依星　　此事未曾有<br>
　　如是我弟子　　其义亦复然<br>
　　若受我戒者　　不归于菩萨<br>
　　而欲向声闻　　其事甚希有</p>
                      <p>　　佛告迦葉。譬如假琉璃珠于彼天人世间终无利用。若真琉璃珠摩尼宝于其世间有大利用。迦葉如是。若彼声闻具足戒学。具一切头陀行三摩地门。终不能得坐菩提道场成阿耨多罗三藐三菩提。我今于此而说颂曰。</p>
                      <p>　　譬如假琉璃　　见彼体清净<br>
　　于天人世间　　为事无利用<br>
　　若彼真琉璃　　及彼摩尼宝<br>
　　体性有其殊　　为事具大用<br>
　　如是彼声闻　　虽具头陀行<br>
　　持戒及多闻　　一切三摩地<br>
　　不能降四魔　　而坐菩提座<br>
　　得成于善逝　　非如菩萨故</p>
                      <p>　　佛告迦葉。譬如真琉璃摩尼宝作事用时价直百千迦哩沙波拏。迦葉。如是若彼菩萨所植众德。作事用时多彼声闻辟支佛百千迦哩沙波拏之数。我今于此而说颂曰。</p>
                      <p>　　譬如真琉璃　　及彼摩尼宝<br>
　　作彼事用时　　价直百千数<br>
　　迦哩沙波拏　　佛子亦如是<br>
　　植众德本行　　事用利众生<br>
　　多彼声闻人　　及彼辟支佛<br>
　　迦哩沙波拏　　其数亦如是</p>
                      <p>　　尔时世尊。复次说言。尊者大迦葉。所有国土孛星现时头黑偃寐。令彼国土灾难竞起得于苦恼。迦葉。若彼国土如有菩萨。是诸灾难速得消除无复苦恼。是故迦葉。菩萨之行。广集一切善根。为利众生故。又彼菩萨。所有智药流通四方。医彼一切众生烦恼等病。真实不虚。迦葉白言。以何等药医何等病。迦葉。众生所有贪嗔痴病皆自缘生。以无缘慈观彼一切惑业相。有理无本自无生今亦无相。欲界色界及无色界寂灭亦然。又灭一切颠倒。何等颠倒。即四颠倒。一者为彼有情于彼无常而计常故。令想一切皆是无常。二者于其苦处而计为乐。令想一切皆是其苦。三者无我计我。令想一切法皆无我故。四者不净计净。令想一切皆非净故。唯此涅槃具彼四德。又复施设四念处。令彼有情观身无其所有。能破我见。观受无受所得。破彼我见。观心无心可得。亦除我见执故。观法无法可得。破彼法我执故。以四正断于修断事。修善勤修。断恶勤断以四神足成就通力。以五根五力。治彼不信懈怠失念散乱痴等。以七觉支治一切愚痴。以八圣道。治彼一切无知八邪等过。迦葉。此说名为真实医法。迦葉观此菩萨。于阎浮提内。医病人中最为第一。迦葉。所有三千大千世界众生。为护自命。见彼菩萨如见医王。迦葉白言。如是住邪见者以何药疗。唯愿解说令彼了知。迦葉。彼菩萨救疗众生。非用世间之药。以出世间一切善根无漏智药传流四方。医彼一切众生妄想之病。真实不虚。迦葉白言。云何名为出世间智。迦葉。彼智从因缘种生离诸分别。无我无人无众生无寿命。如是智法于空无著。迦葉。汝等正求心莫惊怖发精进心。彼如是求如是住心。云何住心。云何不住心。有过去未来现在于何而住。迦葉。过去已灭。未来未至。现在无住。迦葉。又此心法非在内。非在外。亦非中间。迦葉又此心法离众色相。无住无著而不可见。迦葉。过去一切佛不见。未来一切佛不见。现在一切佛不见。迦葉白言。若过去未来现在一切佛不见者。云何彼心有种种行相。迦葉。彼心无实从妄想生。譬如幻化。种种得生为虚妄见。迦葉白言。虚妄不实。其喻云何。佛言迦葉。心如浮泡生灭不住。心如风行而不可收。心如灯光因缘和合。心如虚空得虚妄烦恼。心如掣电刹那不住。心如猿猴攀缘境界。心如画师作种种像。心念念不住生一切烦恼。心行体一。无二心用故。心如其王。自在缘一切法故。心如恶友。发生一切苦故。心如大海。漂溺一切善根故。心如钓鱼之人。于苦生乐想故。心如梦幻。妄计我故。心如青蝇。于其不净生净想故。心如鬼魅。作种种不善事故。心如药叉。贪着境界饮人精气故。心如冤家。恒求过失故。心不静住。或高或下进退不定故。心如狂贼。坏一切功德善财故。心如蛾眼。恒贪灯焰色故。心着于声。如贪战鼓声故。心如猪犬。于其不净贪香美故。心如贱婢。贪食残味故。心能贪触。如蝇着膻器故。迦葉。心不可求求不能得。过去非有。未来亦无。现在不得。若过去未来现在不可得者。三世断故。若三世断故彼即无有。若彼无有彼即不生。若彼不生是即无性。若彼无性无生无灭。若无生灭亦无往来。若无往来而无主宰。若无主宰无假无实。是即圣性。迦葉。若彼圣性。无得戒非无戒。无净行无秽行。无因行无果行。亦无心意之法。若无心意之法彼无业亦无业报。若无业报亦无苦乐。若无苦乐彼圣者性。若彼圣性无其上下中间。身口意等不可住着。何以故。性遍虚空。平等无分别故无分别故下此处元少一叶梵文。</p>
<div class="jwbt-box"><div class="jwbt"><a name=j0800-4><a href="0800.htm#MENU-top">佛说大迦葉问大宝积正法经卷第四</div></div></a></a>
<p>　　佛告迦葉。譬如有人善解习马。其马性恶难以制伏。此人调习自然良善。迦葉。如是相应比丘能守禁律。心识嚣驰难以制伏。被此比丘调伏制御。离嗔恚等如如不动。我今于此而说颂曰。</p>
                      <p>　　譬如恶性马　　遇彼调习人<br>
　　种种被制伏　　不久而调善<br>
　　相应行比丘　　善持于禁律<br>
　　调伏于识心　　令彼净安住</p>
                      <p>　　佛告迦葉。譬如有人于其咽喉而患瘿病。致坏命根得其苦恼。迦葉。如是若复有人深着我想于自身命后得大苦。我今于此而说颂曰。</p>
                      <p>　　譬如瘿病人　　苦恼于身命<br>
　　于其昼夜中　　无暂得安乐<br>
　　着我之众生　　其义亦如是<br>
　　见倒坏其身　　于后生诸苦</p>
                      <p>　　佛告迦葉。譬如有人身被缠缚。巧设方便而得解免。迦葉。如是若彼有情作善相应。制止心猿令得离缚。我今于此而说颂曰。</p>
                      <p>　　譬如缠缚人　　能设巧方便<br>
　　解彼身边缚　　令身得自在<br>
　　相应善有情　　禁止于心识<br>
　　令彼离缠缚　　其义亦如是</p>
                      <p>　　佛告迦葉。譬如虚空本自廓然。彼有二物可以盖覆。何等二物。是彼云雾。迦葉。如是出家之人。本自寂静而求世间咒术之法。又于衣钵财利畜积受用。此为覆障。我今于此而说颂曰。</p>
                      <p>　　譬如于云雾　　覆障于虚空<br>
　　比丘亦复然　　行彼世间法<br>
　　习学于咒术　　积聚于衣钵<br>
　　此二障行人　　菩萨须远离</p>
                      <p>　　佛告迦葉。此出家人有二种缠缚。云何二种。迦葉。一为利养缠缚。二为名称缠缚。彼出家人宜各远离。我今于此而说颂曰。</p>
                      <p>　　若彼出家人　　贪着于利养<br>
　　及爱好名闻　　此二重缠缚<br>
　　亦障圣解脱　　出家须远离</p>
                      <p>　　佛告迦葉。有二种法灭出家德。云何二法。一亲近在家。二憎嫌圣者。我今于此而说颂曰。</p>
                      <p>　　亲近在家人　　憎嫌于圣者<br>
　　此二非道法　　灭彼出家德<br>
　　出家菩萨人　　彼宜速速离</p>
                      <p>　　佛告迦葉。有二种法为出家垢染。云何二法。一心多烦恼。二弃舍善友摄受恶友。我今于此而说颂曰。</p>
                      <p>　　若彼出家人　　心多于烦恼<br>
　　弃背善良朋　　亲近于恶友<br>
　　佛说于此人　　为彼出家垢<br>
　　一切菩萨众　　各各宜远离</p>
                      <p>　　佛告迦葉。有二种法于出家人如临崖险。云何二种。一轻慢妙法。二信乐破戒。我今于此而说颂曰。</p>
                      <p>　　若彼出家人　　轻慢于妙法<br>
　　信重破戒者　　如登于崖险<br>
　　坠堕在须臾　　此二非律仪<br>
　　一切诸佛子　　彼二须远离</p>
                      <p>　　佛告迦葉。有二种法为出家过恶。云何二种一见他过失。二盖覆自过。我今于此而说颂曰。</p>
                      <p>　　若有出家者　　恒见他人过<br>
　　覆藏于自罪　　此二大过失<br>
　　损恼毒如火　　智者须远离</p>
                      <p>　　佛告迦葉。有二种法增出家热恼。云何二种。一受持袈裟心怀不净。二恃己戒德诃责非行。我今于此而说颂曰。</p>
                      <p>　　虽复披袈裟　　心行不净行<br>
　　设身有戒德　　而用于恶言<br>
　　催伏非行者　　此二须远离</p>
                      <p>　　佛告迦葉。有二种法医出家人病。云何二法。一行大乘者见心决定。二为诸众生不断佛法。我今于此而说颂曰。</p>
                      <p>　　若有出家者　　行彼大乘行<br>
　　见心恒决定　　不断于佛法<br>
　　此二出家人　　佛说名无病</p>
                      <p>　　佛告迦葉。有二种法为出家人长病。云何二种。一得阿波谛重罪。二不能发露忏悔。我今于此而说颂曰。</p>
                      <p>　　出家比丘众　　犯彼阿波谛<br>
　　不能忏灭罪　　愚迷不重戒<br>
　　刹那刹那实　　此恶长为病</p>
                      <p>　　佛告迦葉。此有沙门为沙门名。迦葉白言。云何沙门为沙门名。迦葉。此有四种沙门。云何四种。一行色相沙门。二密行虚诳沙门。三求名闻称赞沙门。四实行沙门。迦葉此是四种沙门。迦葉白言。云何名行色相沙门。迦葉。此一沙门。虽复剃除须发着佛袈裟受持钵器色相具足。而身不清净。口不清净。意不清净。不自调伏粗恶不善。广贪财利命不清净。得破戒罪法。迦葉。此名行色相沙门。</p>
                      <p>　　迦葉白言云何名密行虚诳沙门。迦葉。此一沙门。虽知行业亦具威仪。吃粗恶饮食。诈欢诈喜。于行住坐卧。恒构虚诳。又不亲近在家出家四圣种族。诈默无言诳赚有情。心无清净亦无调伏。亦不息念虚妄推度。住着我人之相。若遇空法而生怖畏如登崖险。若见比丘善谈空者如遇冤家。迦葉。此说名为密行虚诳沙门。</p>
                      <p>　　迦葉白言。云何名为求名闻称赞沙门。迦葉。此一沙门。为求名闻称赞诈行持戒。惑乱他人恃炫多闻要他称赞。或居山野。或处林间。诈现少欲无贪。假行清净之行。于其心内无其离欲。无其寂静无其息虑。无证菩提亦不为沙门。亦不为婆罗门。亦不为涅槃。而求称赞名闻。迦葉。此名求名闻称赞沙门。</p>
                      <p>　　迦葉白言。云何名实行沙门。迦葉此一沙门。不为身命而行外事。亦不言论名闻利养。唯行空无相无愿。若闻一切法已。正意思惟涅槃实际。恒修梵行不求世报。亦不论量三界喜乐之事。唯见性空不得事法。亦不议论我人众生寿者及补特伽罗。见正法位离诸虚妄。于解脱道断诸烦恼。达一切法自性清净。内外不着。无集无散。于彼法身如来明了通达。无其见取。亦不言论色身离欲。亦不见色相。亦不见三业造作。亦不执凡圣之众法无所有。断诸分别自性凝然。不得轮回不得涅槃。无缚无解无来无去。知一切法寂静湛然。迦葉。此说名为实行沙门。作相应行非求名闻故。我今于此而说颂曰。</p>
                      <p>　　所有身口意　　三业不清净<br>
　　贪爱不调伏　　粗恶行不密<br>
　　圆顶服三衣　　执持于应器<br>
　　佛说此沙门　　恒行于色相<br>
　　虽然依彼行　　虚诳而不实<br>
　　诈现四威仪　　示同于圣者<br>
　　远离和合处　　恒餐粗恶食<br>
　　无彼清净行　　密行于虚诳<br>
　　或彼为求名　　要他行称赞<br>
　　诈修于戒定　　示炫行头陀<br>
　　内意不调伏　　诳赚于信施<br>
　　不行离欲善　　亦不息攀缘<br>
　　见说法相空　　怖同登山险<br>
　　或居山野间　　而无真实意<br>
　　佛说此沙门　　为求名闻故<br>
　　若彼实行者　　不为于身命<br>
　　妄求名利养　　亦无求快乐<br>
　　唯修正解脱　　救拔诸恶趣<br>
　　虽知深法空　　不得于寂静<br>
　　亦无非寂静　　不住于涅槃<br>
　　不得于生死　　不着于圣人<br>
　　不舍于凡夫　　本自无所来<br>
　　今亦无所去　　一切法寂然<br>
　　佛说于此人　　是名实行者</p>
                      <p>　　佛告迦葉。譬如贫人家无财利。自发其言告众人曰。我家之内有大库藏财物盈满。迦葉。于意云何。此贫人言是事实不。迦葉白言。不也世尊。佛言。迦葉亦复如是。彼沙门婆罗门自无戒德而复发言。我身具大德业。此言不实是事难信。我今于此而说颂曰。</p>
                      <p>　　譬如贫穷人　　言自有库藏<br>
　　盈满七珍财　　彼语不相应<br>
　　沙门婆罗门　　虚妄亦如是<br>
　　三业无清净　　自言具戒德</p>
                      <p>　　佛告迦葉。譬如有人入大水内而不专心。恣意戏水不觉溺死。迦葉。亦复如是。此沙门婆罗门多知乐法。入大法海不能制心。好行贪嗔痴。被烦恼贪引生恶趣。我今于此而说颂曰。</p>
                      <p>　　譬如戏水人　　入于大水内<br>
　　不自用其心　　被水溺其命<br>
　　沙门婆罗门　　贪入大法海<br>
　　恣行贪嗔痴　　沉坠于恶趣</p>
                      <p>　　佛告迦葉。譬如医人修合汤药将往四方欲疗众病。忽自得疾而不能救。迦葉。如是若彼比丘修彼多闻。欲化有情忽尔之间。自起烦恼而不能伏。我今于此而说颂曰。</p>
                      <p>　　譬如良医人　　修合诸汤药<br>
　　持往于四方　　治彼众生病<br>
　　自忽有疾苦　　不能自医疗<br>
　　比丘亦如是　　修学于多闻<br>
　　欲行于化导　　自忽烦恼生<br>
　　不能善制止　　虚施于辛苦</p>
                      <p>　　佛告迦葉。譬如有人身有重病。服彼上好名药不免命终。迦葉。如是若彼有情具烦恼病。而欲多闻修行亦不免坠堕。我今于此而说颂曰。</p>
                      <p>　　譬如重病人　　久患而不差<br>
　　设服于良药　　终不免无常<br>
　　众生亦如是　　恒染烦恼病<br>
　　设乐修多闻　　不免于坠堕</p>
                      <p>　　佛告迦葉。譬如摩尼宝珠堕落不净之中。其珠体触不堪使用。迦葉。如是若彼比丘虽具多闻。堕落不净利养之中。诸天人民不生敬爱。我今于此而说颂曰。</p>
                      <p>　　譬如摩尼宝　　堕落不净中<br>
　　染污得其触　　使用而不堪<br>
　　比丘亦如是　　虽复具多闻<br>
　　坠堕于不净　　名闻利养中<br>
　　诸天及人民　　而不生爱敬</p>
                      <p>　　佛告迦葉。譬如有人忽尔命终。以其金冠花鬘庄严头面。迦葉。如是若彼比丘破尽戒律。而以袈裟庄严其身有何所益。我今于此而说颂曰。</p>
                      <p>　　譬如命终人　　以其好花鬘<br>
　　及用金宝冠　　严饰尸首上<br>
　　彼人无所用　　比丘亦如是<br>
　　而以破戒身　　被挂于袈裟<br>
　　严饰作威仪　　终无于利益</p>
                      <p>　　佛告迦葉。譬如有人洗浴清净以其香油涂润身上及头髻指甲。身着白衣戴瞻卜花鬘为上族子。迦葉。如是若彼比丘多闻智慧。身被法服仪相具足为佛弟子。我今于此而说颂曰。</p>
                      <p>　　譬如世间人　　洗浴身清净<br>
　　涂润好香油　　头以华鬘饰<br>
　　身着于白衣　　而称上族子<br>
　　比丘亦如是　　多闻具总持<br>
　　戒德恒清净　　被挂于法服<br>
　　仪相而具足　　此名真佛子</p>
                      <p>　　佛告迦葉。有四种破戒比丘喻持戒影像。迦葉白言。云何四种破戒。迦葉。有一比丘具足受持别解脱戒。善知禁律于微细罪深生怕怖。恒依学处说戒清净。身口意业具足无犯。食离邪命此有其过。所以者何。执自功能成戒取故。迦葉。此是第一破戒喻持戒影像。</p>
                      <p>　　复次迦葉。有一比丘善知禁律常持戒行。密用三业。彼有身见。执情不舍故。迦葉。此是第二破戒喻持戒影像。</p>
                      <p>　　复次迦葉。有一比丘恒行慈心悲愍有情。具足慈善闻一切法无生。心生惊怕。迦葉。此是第三破戒喻持戒影像。</p>
                      <p>　　复次迦葉。有一比丘行彼十二头陀大行具足无缺。而有我心住着我人之相。迦葉。此是第四破戒喻持戒影像。迦葉。此四种破戒喻持戒影像。</p>
                      <p>　　复次迦葉。若说此戒。无人无我无众生无寿命。无行亦无不行。无作亦无不作。非犯非非犯。无名无色非无名色。无相非无相。无息念非无息念。无取无舍非无取舍。非受非不受。无识无心非无识心。无世间亦无出世间。无所住亦非无住。无自持戒无他持戒。于此戒中离诸毁谤。无迷无执。迦葉。此说。</p>
                      <p>　　圣着无漏正戒。远离三界一切住处。尔时世尊而说颂曰。</p>
                      <p>　　所持离垢戒　　非住我人相<br>
　　无犯亦无持　　无缚亦无解<br>
　　微妙甚深善　　远离于疑惑<br>
　　迦葉此戒相　　如来真实说<br>
　　所持无垢戒　　而于彼世间<br>
　　非为自身命　　普济诸群生<br>
　　同入真如际　　迦葉此戒相<br>
　　如来真实说</p>
                      <p>　　所持离垢戒　　于彼我人中<br>
　　无染亦无净　　无暗亦无明<br>
　　无得亦无失　　不住于此岸<br>
　　不到于彼岸　　亦非于中流<br>
　　缚脱而平等　　无住如虚空<br>
　　非相非非相　　迦葉此戒相<br>
　　如来真实说</p>
                      <p>　　所持无垢戒　　不着于名色<br>
　　不住于等引　　恒以净妙心<br>
　　离我有无相　　于彼别解脱<br>
　　远离持犯等　　无戒无不戒<br>
　　无定亦无散　　依此而行道<br>
　　智观无二取　　此戒净微妙<br>
　　安住三摩地　　三摩地生观<br>
　　智慧自清净　　是名具足戒</p>
<div class="jwbt-box"><div class="jwbt"><a name=j0800-5><a href="0800.htm#MENU-top">佛说大迦葉问大宝积正法经卷第五</div></div></a></a>
<p>　　尔时世尊说此伽他法时。八百苾刍漏尽意解心得解脱。三十亿人远尘离垢得法眼净。五百苾刍得三摩地。闻此甚深微妙戒法。难解难入不信不学。从座而起速离佛会。是时尊者大迦葉白世尊言。此五百苾刍虽得三摩地。云何闻此甚深之法难解难入不信不学。即从座起速便而退。佛言。迦葉。彼等五百苾刍我见未除。于此无漏清净戒法闻已难解难入。心生惊怖所以不信不行。迦葉。此伽他戒法甚深微妙。三佛菩提皆从此出。彼等罪友于此解脱妙善而不能入。复次告言。迦葉。彼五百苾刍于如来教中是外道声闻。如是迦葉。彼于如来本意执求一事法故。若闻一法决定信受。依教修学如是伽他之法。言教玄妙是故惊怖。</p>
                      <p>　　又复告言。迦葉。彼比丘意于如来应供正遍知觉。为求一法发心修行。于命终后求生忉利天宫。为如是事于佛教中而求出家。迦葉。此五百苾刍身见未舍。闻甚深法而生惊怖不信不学。此等命终必堕恶趣。</p>
                      <p>　　是时世尊告尊者须菩提言。汝往五百苾刍所。以善方便而为教导。须菩提言。世尊。如是说法诲喻闻已不信不行。我自小智言论寡识。云何化彼。是时五百苾刍已在中路。</p>
                      <p>　　尔时世尊即以神力化二苾刍于中路中逆往五百苾刍而即问言。尊者。欲往何处。苾刍答言。我等今者欲诣林间。彼处寂静自得定乐而当住处。化苾刍问言。欲住林野于意云何。彼等苾刍而即答言。世尊说法我昔未闻。今既闻已难解难入。心生惊怖不可信学。是以乐归林野安处禅定而取安乐。化苾刍言。尊者。世尊说法而为难解。心生惊怖不信不学不行。而归林野以定为涅槃。是彼所执汝等不知。尊者。沙门之法非合论诘。今问尊者。云何名涅槃法。若于自身得涅槃者则得补特伽罗。我人众生寿者何得涅槃。夫涅槃法。非相非非相。彼苾刍言。涅槃既尔云何证得。化苾刍言。除断贪嗔痴法。彼苾刍言。贪嗔痴法云何除断。化苾刍言。贪嗔痴法非在内非在外非在中间。本自无生今亦非灭。化苾刍言。尊者。不得执亦不得疑。若尊者不执不疑。即非护非不护。非乐非不乐。彼说为涅槃。尊者。此清净戒相不生不灭。从三摩地生。从智慧生。从解脱生。从解脱知见生。离有离无。非相非无相。尊者。如是戒相即真涅槃。如是涅槃无解脱可得。无烦恼可舍。尊者。汝以情想求圆寂者。此得妄想非涅槃也。若想中生想非是涅槃。被想缠缚。如是若灭受想得真三摩钵底。尊者行者。若行更无有上。是时化者说此正法之时。彼五百苾刍闻此法已漏尽意解心得解脱。如是五百苾刍复诣佛所到已头面礼足。绕佛三匝于一面坐。</p>
                      <p>　　尔时长老须菩提即从座起问彼苾刍尊者。汝于何去今从何来。彼言。本非所去今亦不来。长老须菩提即以问佛。世尊。此所说法其义云何。佛言。无生无灭。须菩提言。汝等尊者云何闻法。彼苾刍言。无缚无脱。须菩提言。谁化汝等。彼苾刍言。无身无心。须菩提言。汝等云何修行。彼苾刍言。无无明灭亦无无明生。须菩提言。云何汝为声闻。彼苾刍言。不得声闻亦不成佛。须菩提言。云何汝之梵行。彼苾刍言。不住三界。须菩提言。汝于何时而入涅槃。彼苾刍言。如来入涅槃时我即涅槃。须菩提言。汝等所作已办。彼苾刍言。了知我人。须菩提言。汝烦恼已尽。彼苾刍言。一切法亦尽。须菩提言。汝等善破魔王。彼苾刍言。蕴身尚不得何有魔王破。须菩提言。汝知师耶。彼苾刍言。非身非口非心。须菩提言。汝得清净胜地。彼苾刍言。无取无舍。须菩提言。汝出轮回今到彼岸。彼苾刍言。不到彼岸亦不得轮回。须菩提言。汝信胜地。彼苾刍言。一切执解脱。须菩提言。汝何所去。彼苾刍言。如来去处去化。苾刍言。尊者须菩提汝令彼去。说是法时众中有八百苾刍发声闻意心得解脱。三十二亿众生远尘离垢得法眼净。</p>
                      <p>　　尔时会中有菩萨摩诃萨。名曰普光。即从座起合掌向佛而白佛言。世尊。此大宝积正法令诸菩萨。应云何学应云何住。佛告善男子。所说正法真实戒行。汝等受持应如是住。于此正法得大善利。善男子。譬如有人乘彼土船欲过深广大河。善男子。于意云何。彼人乘此土船作何方便。速得到于彼岸。普光言。世尊。须是用大气力勇猛精进方达彼岸。佛言普光。有何所以要施勤力。世尊。彼河中流深而复广令人忧怕。若不勤力必见沉没。佛告普光菩萨。如是若诸菩萨修学正法欲度生死。四流大河须发勇猛精进之力通达佛法。若不精进修学决定退堕。又复思惟此身无强无常速朽之法四流浩渺。云何得度彼诸众生。恒处此岸。汝等。今者受持妙法大船。运度一切众生。过轮回河至菩提岸。普光菩萨复白佛言。世尊。菩萨云何受持妙法大船。善男子。所有布施持戒忍辱慈心。所集无边福德。起平等心庄严一切众生。于七菩提分善而不忘失。精进受持心生决定。以巧方便深达实相。以大悲心拔众生苦。以四摄法护诸有情。以四无量饶益众生。以四念处恒自思惟。以四正断勤断勤修。以四神足奋迅神通。以其五根令生众善。以其五力坚固不退。以八圣道远离魔怨不住邪道。于奢摩他毗钵舍那无相无著。菩萨令此广大法行名闻十方。使诸众生来入微妙。正法大船过彼生死四流大河。得至涅槃安乐彼岸。得无所畏永离诸见。善男子。汝等当知。如是菩萨以妙法大船经无量百千俱胝那由他劫。运度一切众生。过彼四流大河不得疲苦。汝如是受持应如是住。</p>
                      <p>　　佛告普光菩萨。汝今速运真实方便。起大悲心令一切众生。心意清净勇猛精进。种诸善根令生不退。恒乐出家闻法无倦。植众德本求最上道。圆满智慧身心寂静。安处林野远离恶友。于第一义明了通达。行正方便于真俗谛。理智无二平等一空息诸妄念。善男子。菩萨为诸有情应如是受持应如是住。</p>
                      <p>　　尔时尊者大迦葉闻是法已而白佛言。世尊。如是大宝积正法。为求大乘者说昔未曾有。世尊。若善男子善女人。于此大宝积正法。受持解说一句一偈所得福德其义云何。</p>
                      <p>　　佛告迦葉。应如是知。若有善男子善女人。于此大宝积正法。受持一句一偈所得福德。善男子。譬如有人以恒河沙数世界满中七宝供养恒河沙等如来。每一一如来而各以一恒河沙数世界七宝布施。又每一一如来各造一恒河沙佛寺精舍。又一一如来各有无量声闻之众。以一切乐具经一恒河沙劫而以供养。又彼诸如来及声闻弟子入涅槃后。复以七宝各起塔庙。善男子如是福德无量无边。不如有人于此宝积正法受持解说一句一偈功德胜彼。若复有人为其父母解说此经。彼人命终不堕恶趣。其母后身转成男子。</p>
                      <p>　　佛言。所在之处。若复有人于此大宝积经典。书写受持读诵解说。而于此处一切世间。天人阿修罗。恭敬供养如佛塔庙。若有法师闻此宝积正法经典。发尊重心受持读诵书写供养。若有善男子善女人。于彼法师如佛供养。尊重恭敬顶礼赞叹。彼人现世佛与授记。当得阿耨多罗三藐三菩提。临命终时得见如来。又彼法师复得十种身业清净。何等为十。一者临命终时不受众苦。二者眼识明朗不睹恶相。三者手臂安定不摸虚空。四者脚足安隐而不蹴踏。五者大小便利而不漏失。六者身体诸根而不臭秽。七者腹肠宛然而不胮胀。八者舌相舒展而不弯缩。九者眼目俨然而不丑恶。十者身虽入灭形色如生。如是得此十种身业清净。</p>
                      <p>　　复有十种口业清净。何等为十。一者言音美好。二者所言慈善。三者言说殊妙。四者言发爱语。五者其言柔软。六者所言诚谛。七者先言问讯。八者言堪听受。九者天人爱乐。十者如佛说言。如是十种口业清净。</p>
                      <p>　　复有十种意业清净。何等为十。一者意无嗔恚。二者不生嫉妒。三者不自恃怙。四者无诸冤恼。五者离其过失。六者无颠倒想。七者无下劣想。八者无犯戒想。九者正意系心思惟佛土。十者远离我人得三摩地成就诸佛教法。如是得十种意业清净。我今于此而说颂曰。</p>
                      <p>　　临终不受苦　　非见诸恶相<br>
　　手不摸虚空　　脚足无蹴踏<br>
　　便利绝漏失　　身根不臭秽<br>
　　腹藏无胮胀　　舌红不弯缩<br>
　　眼目相俨然　　命终颜不改<br>
　　如是身十种　　福善清净相<br>
　　言音得美妙　　出语而慈善<br>
　　所说自殊常　　发语人爱乐<br>
　　复有柔软声　　所言而诚谛<br>
　　方便能问讯　　堪令人听受<br>
　　天龙众亦钦　　清响如佛语<br>
　　如是口十种　　口业得清净<br>
　　心意虽嗔恚　　嫉妒而不生<br>
　　于自无恃怙　　冤恼亦自除<br>
　　得离众过失　　颠倒想不生<br>
　　不作于下劣　　禁戒勿令亏<br>
　　正意而系念　　远离于我人<br>
　　复得三摩地　　通达诸佛法<br>
　　如是意十种　　心业清净相</p>
                      <p>　　佛告大迦葉。若善男子善女人。汝等应以香花伎乐缯盖幢幡饮食衣服一切乐具。供养此大宝积正法。志心归命受持读诵。所以者何。迦葉。如是一切诸佛如来应正等觉。皆从此出。应以最上供养而供养之。</p>
                      <p>　　佛说此经已。尊者大迦葉一心顶戴。菩萨摩诃萨及诸比丘天龙药叉乾闼婆阿修罗等一切大众。皆大欢喜信受奉行。</p>
                      <div class="jw-bottom">
       <li><a href="0799.htm">上一部：乾隆大藏经·宋元入藏诸大小乘经·妙法圣念处经八卷</A>
      <li><a href="0801.htm">下一部：乾隆大藏经·宋元入藏诸大小乘经·嗟袜曩法天子受三归获免恶道经一卷</a></li></div></div>
     <div class="bottom-bt">乾隆大藏经·宋元入藏诸大小乘经·佛说大迦葉问大宝积正法经</div></span></body></html>
