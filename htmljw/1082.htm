<!DOCTYPE HTML PUBLIC"-//W3C//DTD HTML 4.0 Transitional//EN">
<html>

<head>
<title>第1082部～佛说梵网经二卷</title>
<meta http-equiv="Content-Type" content="text/html; charset=utf-8" />
<meta content="Microsoft FrontPage 4.0" name="GENERATOR">
<meta name="ProgId" content="FrontPage.Editor.Document">
<meta name="viewport" content="width=device-width, initial-scale=1" />
<link href="../class/jw.css" rel="stylesheet" type="text/css">
<SCRIPT type=text/javaScript>
function doZoom(size){
document.getElementById('zoom').style.fontSize=size+'px'}
</SCRIPT>
</head>

<body>
<span id="zoom">

<a name="MENU-top"></a>

<div class="top-bt">
<div class="top-left">大乘律·第1082部</div>
<div class="top-center">佛说梵网经二卷</div>
<div class="top-right">姚秦三藏法师鸠摩罗什译</div></div>
<div class=top-bm>
<div class=bm-bt><div class=bm-jbt>· 经名 · 卷数 · 跋序</li></div><div class=bm-jbt-left><div class=bm-jbtbm>· 品名 · 品数 · 译作者</li></div>
<div class=bm-zt>字体：<A href="javascript:doZoom(18)">大</A> <A href="javascript:doZoom(16)">中</A> <A href="javascript:doZoom(15)">小</A></div></div></div>
<div class=bm-bt><div class=bm-jbt><a href="1082.htm#j1082-1">梵网经序</a></div><div class=bm-jbt-left>
<div class=bm-jbtbm><a href="1082.htm#j1082-2">沙门僧肇作</a></div>
</div></div><div class=bm-bt><div class=bm-jbt><a href="1082.htm#j1082-3">佛说梵网经卷上</a></div><div class=bm-jbt-left>
<div class=bm-jbtbm><a href="1082.htm#j1082-4">菩萨心地品之上</a></div>
</div></div><div class=bm-bt><div class=bm-jbt><a href="1082.htm#j1082-5">佛说梵网经卷下</a></div><div class=bm-jbt-left>
<div class=bm-jbtbm><a href="1082.htm#j1082-6">菩萨心地品之下</a></div></div></div></div>
<div class="jwzw">
<div class="jwbt-box"><div class="jwbt"><a name=j1082-1><a href="1082.htm#MENU-top">梵网经序</div></a></a>
<div class="jwbtbm"><a name=j1082-2><a href="1082.htm#MENU-top">沙门僧肇作</div></div></a></a>
<p>　　夫《梵网经》者，盖是万法之玄宗，众经之要旨；大圣开物之真模，行者阶道之正路。是以如来权教，虽复无量，所言要趣，莫不以此为指南之说。是以秦主，识达圜中，神凝纷表；虽威纶四海，而沾想虚玄；虽风偃八荒，而静虑尘外。故弘始三年淳风东扇，于是诏天竺法师鸠摩罗什，在长安草堂寺，及义学沙门三千余僧，手执梵文，口翻解释，五十余部；唯《梵网经》，一百二十卷六十一品。其中《菩萨心地品第十》，专明菩萨行地。是时，道融、道影三百人等，即受菩萨戒。人各诵此品，以为心首。师徒义合，敬写一品八十一部，流通于世。欲使仰希菩提者，追踪以悟理故，冀于后代同闻焉。</p>
<div class="jwbt-box"><div class="jwbt"><a name=j1082-3><a href="1082.htm#MENU-top">佛说梵网经卷上</div></a></a>
<div class="jwbtbm"><a name=j1082-4><a href="1082.htm#MENU-top">菩萨心地品之上</div></div></a></a>
<p>　　尔时，释迦牟尼佛，在第四禅地中摩醯首罗天王宫，与无量大梵天王，不可说不可说菩萨众，说莲华台藏世界，卢舍那佛所说《心地法门品》。<br>
            　　是时，释迦身放慧光，所照从此天王宫，乃至莲华台藏世界。其中一切世界一切众生，各各相视，欢喜快乐，而未能知此光，光何因何缘，皆生疑念。无量天人，亦生疑念。<br>
            　　尔时，众中玄通华光主菩萨，从大庄严华光明三昧起，以佛神力，放金刚白云色光，光照一切世界。是中一切菩萨皆来集会，与共同心异口问此光，光为何等相?<br>
            　　是时，释迦即擎接此世界大众，还至莲华台藏世界，百万亿紫金刚光明宫中，见卢舍那佛坐百万亿莲华赫赫光明座上。<br>
            　　时释迦及诸大众，一时礼敬卢舍那佛足下已，释迦佛言：“此世界中，地及虚空，一切众生为何因缘得成菩萨十地道？当成佛果为何等相？如《佛性本源品》中，广问一切菩萨种子。”<br>
            　　尔时，卢舍那佛即大欢喜，现虚空光体性，本源成佛常住法身三昧，示诸大众：“是诸佛子，谛听！善思修行。我已百阿僧祇劫修行心地，以之为因初舍凡夫，成等正觉，号为卢舍那，住莲华台藏世界海。其台周徧有千叶，一叶一世界，为千世界。我化为千释迦，据千世界。后就一叶世界，复有百亿须弥山，百亿日月，百亿四天下，百亿南阎浮提，百亿菩萨释迦，坐百亿菩提树下，各说汝所问菩提萨埵心地。其余九百九十九释迦，各各现千百亿释迦，亦复如是。千叶上佛，是吾化身。千百亿释迦，是千释迦化身。吾以为本源，名为卢舍那佛。”<br>
            　　尔时，莲华台藏世界卢舍那佛，广答告千释迦、千百亿释迦所问《心地法品》：“诸佛当知，坚信忍中，十发趣心向果：一舍心，二戒心，三忍心，四进心，五定心，六慧心，七愿心，八护心，九喜心，十顶心。<br>
            　　“诸佛当知，从是十发趣心，入坚法忍中，十长养心向果：一慈心，二悲心，三喜心，四舍心，五施心，六好语心，七益心，八同心，九定心，十慧心。<br>
            　　“诸佛当知，从是十长养心，入坚修忍中，十金刚心向果：一信心，二念心，三回向心，四达心，五直心，六不退心，七大乘心，八无相心，九慧心，十不坏心。<br>
            　　“诸佛当知，从是十金刚心，入坚圣忍中，十地向果：一体性平等地，二体性善慧地，三体性光明地，四体性尔炎地，五体性慧照地，六体性华光地，七体性满足地，八体性佛吼地，九体性华严地，十体性入佛界地。<br>
            　　“是四十法门品，我先为菩萨时，修入佛果之根源。如是一切众生，入发趣、长养、金刚、十地，证当成果。无为无相，大满常住，十力、十八不共行、法身、智身满足。”<br>
            　　尔时，莲华台藏世界卢舍那佛，赫赫大光明座上，千华上佛，千百亿佛，一切世界佛。是座中有一菩萨，名华光王大智明菩萨，从坐而立，白卢舍那佛言：“世尊佛，上略开十发趣、十长养、十金刚、十地名相，其一一义中，未可解了，唯愿说之！唯愿说之！妙极金刚宝藏一切智门，《如来百观品》中已明。”</p>
            <p>　　尔时，卢舍那佛言：“千佛谛听！汝先言，云何义者发趣中。<br>
            　　“若佛子，舍心者，一切舍：国土城邑田宅、金银明珠、男女己身、有为诸物，一切舍！无为无相，我人知见假会合成，主者造作我见。十二因缘，无合无散无受者。十二入、十八界、五阴，一切一合相，无我我所相。假成诸法，若内一切法、外一切法，不舍不受。菩萨尔时名如假会观现前，故舍心入空三昧。<br>
            　　“若佛子，戒，非非戒，无受者。十善戒，无师说法；欺盗乃至邪见，无集者。慈、良、清、直、正、实、正见、舍、喜等，是十戒体性，制止八倒。一切性离，一道清净。<br>
            　　“若佛子，忍，有无相慧体性。一切空，空忍。一切处忍，名无生行忍。一切处得，名如苦忍。无量行，一一名忍。无受，无打，无刀杖嗔心，皆如如。无一一谛，一相，无无相，有无有相，非非心相，缘无缘相。立住动止，我人缚解，一切法如，忍相不可得。<br>
            　　“若佛子，若四威仪，一切时行伏空，假会法性。登无生山，而见一切有无，如有如无。大地青黄赤白一切入，乃至三宝智性，一切信，进道，空、无生、无作，无慧。起空入世谛法，亦无二相，续空心通达，进分善根。<br>
            　　“若佛子，寂灭，无相无相，无量行。无量心三昧，凡夫圣人，无不入三昧，体性相应。一切以定力故，我、人、作者、受者，一切缚见性，是障因缘，散风动心，不寂而灭。空空八倒，无缘。假静慧观，一切假会，念念寂灭。一切三界果罪性，皆由定灭，而生一切善。<br>
            　　“若佛子，空慧非无缘，知体名心。分别一切法，假名主者，与道通同。取果行因，入圣舍凡，灭罪起福，缚解，尽是体性功用。一切见，常、乐、我、净，烦恼慧性不明故，以慧为首，修不可说观慧，入中道一谛。其无明障慧，非相、非来、非缘、非罪、非八倒，无生灭。慧光明焰，为照乐虚。方便转变神通，以智体性所为，慧用故。<br>
            　　“若佛子，愿，愿大求，一切求。以果行因，故愿心连，愿心连相续百劫，得佛灭罪。求求至心，无生空一愿，观观入定照。无量见缚，以求心故解脱；无量妙行，以求心成菩提；无量功德，以求为本。初发求心，中间修道，行满愿故，佛果便成。观一谛中道，非阴、非界、非没生，见见非，解慧。是愿体性，一切行本源。<br>
            　　“若佛子，护三宝，护一切行功德，使外道八倒、恶邪见，不娆正信，灭我缚、见缚。无生照达二谛，观心现前，以护根本，无相护，护空、无作、无相。以心慧连慧连，入无生空道、智道，皆明光明光。护观入空、假，分分幻化，幻化所起，如无如无，法体集散不可护。观法亦尔。<br>
            　　“若佛子，见他人得乐，常生喜悦，及一切物。假空照寂，而不入有为，不无寂然大乐。无合有受，而化有法，而见云假。法性平等一观，心心行多闻，一切佛行功德，无相喜智，心心生念而静照乐心，缘一切法。<br>
            　　“若佛子，是人最上智，灭无我轮、见疑身、一切嗔等。如顶观连，观连如顶，法界中因果，如如一道。最胜上如顶，如人顶。非非身见，六十二见，五众生灭，神我主人，动转屈申，无作无受无行不可捉缚者。是人尔时，入内空值道，心心众生。不见缘，不见非缘，住顶三昧。寂灭定发行趣道，性实、我人常见、八倒、生缘，不二法门，不受八难，幻化果，毕竟不受。唯一众生，去来坐立，修行灭罪，除十恶，生十善，入道、正人、正智、正行。菩萨达观现前，不受六道果，必不退佛种性中，生生入佛家，不离正信。上《十天光品》广说。”</p>
            <p>　　卢舍那佛言：“千佛谛听！汝先问，长养十心者。<br>
            　　“若佛子，常行慈心，生乐因已。于无我智中，乐相应观入法，受、想、行、识、色等大法中，无生、无住、无灭，如幻如化，如如无二。故一切修行成法轮，化被一切，能生正信，不由魔教。亦能使一切众生，得慈乐果。非实，非善恶果，解空体性三昧。　　<br>
            　　“若佛子，以悲空空无相，悲缘行道，自灭一切苦。于一切众生无量苦中生智，不杀生缘，不杀法缘，不著我缘。故常行不杀、不盗、不淫，而一切众生不恼，发菩提心者。于空见一切法如实相，种性行中生道智心，于六亲六怨，亲怨三品中，与上乐智；上怨缘中，九品得乐果。空现时，自身他一切众生，平等一乐，起大悲。　　<br>
            　　“若佛子，悦喜，无生心时，种性体相道智，空空喜心。不著我所，出没三世因果无集。一切有，入空观行成，等喜一切众生。起空入道，舍恶知识，求善知识，示我好道。使诸众生，入佛法家，法中常起欢喜。入佛位中，复是诸众生，入正信，舍邪见，背六道苦，故喜。　　<br>
            　　“若佛子，常生舍心，无造、无相、空法中，如虚空。于善恶、有见无见、罪福二中，平等一照，非人非我所心，而自他体性不可得，为大舍。及自身肉手足、男女国城，如幻如化，水流灯焰，一切舍。而无生心，常修其舍。　　<br>
            　　“若佛子，能以施心被一切众生，身施、口施、意施、财施、法施，教导一切众生。内身、外身、国城、男女、田宅，皆如如相。乃至无念财物，受者、施者，亦内亦外，无合无散。无心行化，达理达施，一切相现在行。　　<br>
            　　“若佛子，入体性爱语三昧。第一义谛法语义、一切实语言，皆顺一语。调和一切众生心，无瞋无诤。一切法空智无缘，常生爱心，行顺佛意，亦顺一切他人，以圣法语教诸众生，常行如心，发起善根。　　<br>
            　　“若佛子，利益心时，以实智体性，广行智道，集一切明焰法门，集观行七财，前人得利益故。受身命而入利益三昧，现一切身、一切口、一切意，而震动大世界。一切所为所作，他人入法种、空种、道种中，得益得乐。现形六道，无量苦恼之事，不以为患，但益人为利。　　<br>
            　　“若佛子，以道性智，同空无生法中，以无我智，同生无二。空同源境，诸法如相，常生、常住、常灭。世法相续，流转无量，而能现无量形身色心等业，入诸六道，一切事同。空同无生，我同无物，而分身散形故，入同法三昧。　　<br>
            　　“若佛子，复从定心，观慧证空，心心静缘。于我所法，识界、色界中，而不动转。逆顺出没，故常入百三昧、十禅支。以一念智作是见，一切我人，若内若外，众生种子，皆无合散，集成起作，而不可得。　　<br>
            　　“若佛子，作慧见心，观诸邪见结患等缚，无决定体性，顺忍空同故。非阴、非界、非入，非众生，非一我，非因果，非三世法。慧性起，光光一焰，明明见虚，无受。其慧、方便，生长养心，是心入起空空道，发无生心。《上千海眼王品》，已说心百法明门。”</p>
            <p>　　卢舍那佛言：“千佛谛听！汝先言，金刚种子有十心。　　<br>
            　　“若佛子，信者，一切行以信为首，众德根本，不起外道邪见心；诸见名著，结有造业，必不受。人空无为法中，三相无无，无生无生，无住住，无灭灭，无有一切法空。世谛、第一义谛智，尽灭异空，色空，细心心空。细心心心空故，信信寂灭，无体性，相合亦无依。然主者我、人，名用，三界假我，我无得集相，故名无相信。　　<br>
            　　“若佛子，作念六念常觉，乃至常施，第一义谛。空，无著无解，生、住、灭相，不动、不到去来。而于诸业受者，一合相，回向入法界智。慧慧相乘，乘乘寂灭，焰焰无常，光光无无，生生不起，转易空道。变前转后，变转化化，化转转变。同时同住，焰焰一相，生灭一时。已变、未变、变变，化亦得一，受亦如是。　　<br>
            　　“若佛子，深心者，第一义空。于实法空智，照有、实谛。业道相续，因缘中道，名为实谛。假名诸法，我、人、主者，名为世谛。于此二有谛，深深入空，而无去来，幻化受果而无受，故深深心解脱。　　<br>
            　　“若佛子，达照者，忍顺一切实性，性性无缚无解。无碍，法达、义达、辞达、教化达，三世因果，众生根行，如如。不合不散，无实用，无用，无名用，用用一切空。空空照达空，名为通达一切法空。空空如如，相不可得。　　<br>
            　　“若佛子，直者，直照取缘神我，入无生智，无明、神我空。空中空，空空理心，在有在无，而不坏道种子。无漏中道一观，而教化一切十方众生，转一切众生，皆萨婆若。空直直性，直行，于空三界生者，结缚而不受。<br>
            　　“若佛子，不退心者，不入一切凡夫地，不起新长养诸见，亦复不起集因。相似我人，入三界业，亦行空，而不住退。解脱，于第一中道一合行，故不行退。本际无二故，而不念退。空生观智如如，相续乘乘，心入不二，常空生心，一道一净，为不退一道一照。　　<br>
            　　“若佛子，独大乘心者，解解一空故。一切行心，名一乘。乘一空智，智乘、行乘，乘智心心，任载任用。任载，任一切众生，度三界河、结缚河、生灭河。行者，坐乘。任用，载用智乘，趣入佛海故。一切众生，未得空智任用，不名为大乘，但名乘得度苦海。　　<br>
            　　“若佛子，无相心者，妄想解脱，照般若波罗蜜无二。一切结业、三世法，如如一谛。而行于无生空，自知得成佛，一切佛是我等师，一切贤圣是我同学，皆同无生空，故名无相心。　　<br>
            　　“若佛子，如如慧者，无量法界，无集，无受生，生生烦恼而不缚。一切法门，一切贤所行道，一切圣所观法，所有亦如是。一切佛教化方便法，我皆集在心中。外道一切论，邪定功用，幻化，魔说、佛说，皆分别入二谛处。非一非二，非有阴、界、入，是慧光明，光明照性，入一切法。　　<br>
            　　“若佛子，不坏心者，入圣地智，近解脱位，得道正门，明菩提心，伏忍顺空，八魔不坏，众圣摩顶，诸佛劝发，入摩顶三昧。放身光，光照十方佛土，入佛威神，出没自在，动大千界，与平等地心，无二无别，而非中观知道。以三昧力故，光中见佛，无量国土现为说法。尔时即得顶三昧，证虚空平等地，总持法门，圣行满足，心心行空。空空慧中道，无相照故，一切相灭，得金刚三昧门，入一切行门，入虚空平等地。如《佛华经》中广说。”<br>
            　　<br>
            　　卢舍那佛言：“千佛谛听！汝先问，地者有何义。　　<br>
            　　“若佛子，菩提萨埵，入平等慧体性地。真实法化，一切行华光满足。四天果乘用，任化无方，理化神通。十力、十号、十八不共法，住佛净土。无量大愿，辩才无畏，一切论，一切行，我皆得入。生出佛家，坐佛性地，一切障碍、凡夫因果，毕竟不受，大乐欢喜。从一佛土，入无量佛土。从一劫，入无量劫。不可说法，为可说法。反照见一切法，逆顺见一切法，常入二谛，而在第一义中。以一智，知十地次第，一一事示众生，而常心心中道。以一智，知一切佛土殊品，及佛所说法，而身心不变。以一智，知十二因缘、十恶种性，而常住善道。以一切智，见有无二相。以一智，知入十禅支、行三十七道，而现一切色身六道。以一智，知十方色色，分分了起，入受色报，而心心无缚。光光照一切，是故无生信忍空慧，常现在前。从一地二地，乃至佛界，其中间一切法门，一时而行故。略出平等地功德海藏行愿，如海一滴，毛头许事。　　<br>
            　　“若佛子，菩提萨埵善慧体性地。清净明达一切善根，所谓慈、悲、喜、舍、慧，一切功德本。从观入大空慧方便道智中，见诸众生，无非苦谛，皆有识心，三恶道、刀杖、一切苦恼缘中生识，名为苦谛。三苦相者，如者，如身初觉，从刀杖、身色阴，二缘中生觉，为行苦缘。次意地觉，缘身觉所缘，得刀杖及身疮肿等法，故觉苦苦缘。重故苦苦。次受行觉二心，缘向身色阴，坏疮中，生苦觉故，名为坏苦缘。是以三觉，次第生三心故，为苦、苦苦。一切有心众生，见是三苦，起无量苦恼因缘，故我于是中，入教化道三昧，现一切色身，于六道中，十种辩才说诸法门。谓苦识、苦缘、刀杖缘，具苦识行，身疮肿发坏，内外触中，或具不具。具二缘中生识，识作识受，触识，名为苦识行。二缘故，心心缘色，心触触恼，受烦毒时，为苦苦。心缘识，初在根觉缘，名为苦觉。心作心受，触识觉触，未受烦毒时，是名行苦。逼迮生觉，如斲石火，于身心念念生灭。身散坏，转变化识入坏缘，缘集散，心苦心恼，受念后缘染著，心心不舍，是为坏苦。三界一切苦谛。复观无明，集无量心，作一切业，相续相连。集因，集因名为集谛。正见解脱，空空智道，心心名以智道，道谛。尽有果报，尽有因，清净一照，体性妙智，寂灭一谛。慧品具足名根。一切慧性，起空入观，是初善根。第二观舍，一切贪著行，一切平等空，舍无缘。而观诸法，空际一相，我观一切十方地土，皆吾昔身所用故土；四大海水，是吾故水；一切劫火，是吾昔身故所用火；一切风轮，是吾故所用气。我今入此地中，法身满足，舍吾故身，毕竟不受四大分段、不净故身，是为舍品具足。第三次观慈，于所化一切众生，与人天乐、十地乐、离十恶畏乐、得妙华三昧乐，乃至佛乐。如是观者，慈品具足。菩萨尔时住是地中，无痴、无贪、无瞋，入平等一谛智，一切行本，游佛一切世界，现化无量法身。如《一切众生天华品》说。　　<br>
            　　“若佛子，菩提萨埵光明体性地。以三昧解了智，知三世一切佛法门，十二法品名、味、句：重诵、记别、直语、偈、不请说、律戒、譬喻、佛界、昔事、方正、未曾有、谈说。是法体，性、名、一切义别。是名、味、句中说一切有为法，分分受生。初入识胎；四大增长色心，名六住；于根中起实觉，未别苦乐，名触识；又觉苦乐识，名三受；连连觉著受无穷；以欲我见，戒取；善恶有；识初名生；识终名死。是十品现在苦因缘果，观是行相中道，我久已离故，无自体性。入光明神通，总持辩才，心心行空，而十方佛土中，现劫化转化，百劫千劫，国土中养神通，礼敬佛前，谘受法言。复现六道身，一音中说无量法品，而众生各自分分得闻，心所欲之法。苦、空、无常、无我，一谛之音，国土不同，身心别化。是妙华光明地中，略开一毛头许，如法品《解观法门千三昧品》说。<br>
            　　“若佛子，菩提萨埵体性地中。尔真、焰俗，不断不常，即生、即住、即灭，一世、一时、一有，种异异现异故。因缘中道，非一非二，非善非恶，非凡非佛，故佛界、凡界，一一是名为世谛。其智道观，无一无二，玄道定品。所谓说佛心行，初觉定因。信觉、思觉、静觉、上觉、念觉、慧觉、观觉、猗觉、乐觉、舍觉。是品品方便道，心心入定果。是人住定中，焰焰见法行空。若起念，定入生心，定生爱顺，道法化生，名法乐忍、住忍、证忍、寂灭忍。故诸佛于入光光华三昧中，现无量佛，以手摩顶，一音说法，百千起发，而不出定、住定、味乐定、著定、贪定。一劫千劫中住定，见佛莲华坐，说百法门。是人供养听法，一劫住定。时诸佛光中摩顶，发起定品，出相、进相、去向相，故不没、不退、不堕，不住顶三昧、法上乐忍，永尽无余。即入一切佛土中，修行无量功德品，行行皆光明入善权方便，教化一切众生，能使得见佛体性，常乐我净。是人生住是地中，行化法门，渐渐深妙，空华观智，入体性中道。一切法门品满足，犹如金刚。上《日月道品》，已明斯义。　　<br>
            　　“若佛子，菩提萨埵慧照体性地。法有十种力生品，起一切功德行。以一慧方便，知善恶二业，别行处力品。善作、恶作，业智力品。一切欲求愿，六道生生果，欲力品。六道性分别不同，性力品。一切善恶根，一一不同，根力品。邪定、正定、不定，是名定力品。一切因果，乘是因，乘是果，至果处乘因道，是道力品。五眼知一切法，见一切受生故，天眼力品。百劫事，一一知，宿世力品。于一切生烦恼灭，一切受无明灭，解脱力品。是十力品智，知自修因果，亦知一切众生因果分别。而身、心、口别用，以净国土，为恶国土；以恶国土，为妙乐国土。能转善作恶，转恶作善；色为非色，非色为色；以男为女，以女为男；以六道为非六道，非六道为六道；乃至地水火风，非地水火风。是人尔时，以大方便力，从一切众生而见不可思议。下地所不能知觉，举足、下足事。是人大明智，浙渐进，分分智，光光无量无量，不可说不可说法门，现在前行。<br>
            　　“若佛子，菩提萨埵体性华光地。能于一切世界中，十神通明智品，以示一切众生种种变化。以天眼明智，知三世国土中，微尘等一切色，分分成六道众生身，一一身微尘细色，成大色，分分知。以天耳智，知十方三世六道众生，苦乐音声，非非音，非非声，一切法声。以天身智，知一切色色非色，非男非女形；于一念中，遍十方三世国土劫量大小，国土中微尘身。以天他心智，知三世众生心中所行，十方六道中，一切众生心心所念，苦乐、善恶等事。以天人智，知十方三世国土中，一切众生宿世苦乐受命，一一知，命续百劫。以天解脱智，知十方三世众生解脱，断除一切烦恼，若多若少，从一地乃至十地，灭灭皆尽。以天定心智，知十方三世国土中，众生心定不定，非定非不定，起定方法有所摄受，三昧百三昧。以天觉智，知一切众生已成佛、未成佛，乃至六道一切人心心，亦知十方佛心中所说之法。以天念智，知百劫千劫、大小劫中，一切众生受命，命久近。以天愿智，知一切众生，贤圣十地三十心中一一行愿，若求苦乐，若法非法，一切求，十愿、百千大愿品具足。是人住地中，十神通明中，现无量身心口别用，说地功德，百千万劫，不可穷尽。而尔所释迦略开神通明品，如《观十二因缘品》中说。　　<br>
            　　“若佛子，菩提萨埵满足体性地。入是法中，十八圣人智品，下地所不共。所谓身无漏过，口无语罪，念无失念，离八法，一切法中舍，常在三昧。是入地六品具足。复从是智，生六足智。三界结习毕竟不受，故欲具足。一切功德，一切法门，所求满故，进心足。一切法事，一切劫事，一切众生事，以一心中，一时知故，念心足。是二谛相，六道众生，一切法故，智慧足。知十法趣人，乃至一切佛，无结无习故，解脱足。见一切众生，知他入自我弟子，无漏无诸烦恼习故；以智知他身，六通足。是人入六满足明智中，便起智身，随六道众生心行。口辩说无量法门品，示一切众生故。随一切众生心行，常入三昧，而十方大地动，虚空化华故，能令众生心行。以大明智具足，见过去一切劫中，佛出世，亦是示一切众生心。以无著智，见现在十方一切国土中，一切佛，一切众生，心心所行。以神通道智，见未来中一切劫，一切佛出世，一切众生从是佛受道听法故。住是十八圣人中，心心三昧，观三界微尘等色，是我故身；一切众生，是我父母。而今入是地中，一切功德，一切神光，一切佛所行法，乃至八地、九地中，一切法门品，我皆已入故。于一切佛国土中，示现作佛、成道、转法轮；示入灭度，转化他方，过去、来今，一切国土中。<br>
            　　“若佛子，菩提萨埵佛吼体性地。入法王位三昧，其智如佛，佛吼三昧故。十品大明空门常现在前，华光音入心三昧。其空慧者：谓内空慧门，外空慧门，有为空慧门，无为空慧门，性空慧门，无始空慧门，第一义空慧门，空空慧门，空空复空慧门，空空复空空慧门。如是十空门，下地各所不知。虚空平等地不可说不可说神通道智。以一念智，知一切法分分别异，而入无量佛国土中，一一佛前谘受法，转法度与一切众生。而以法药施一切众生，为大法师，为大导师。破坏四魔，法身具足，化化入佛界。是诸佛数，是诸九地、十地数中，长养法身，百千陀罗尼门、百千三昧门、百千金刚门、百千神通门、百千解脱门。如是百千虚空平等门中，而大自在，一念、一时行。劫说非劫，非劫说劫；非道说道，道说非道；非六道众生说六道众生，六道众生说非六道众生；非佛说佛，佛说非佛。而入出诸佛体性三昧中，反照、顺照、逆照、前照、后照、因照、果照、空照、有照、第一中道义谛照。是智惟八地所证，下地所不及，不动、不到、不出、不入、不生、不灭。是地法门品，无量无量，不可说不可说，今以略开地中百千分，一毛头许事。《罗汉品》中已明。　　<br>
            　　“若佛子，菩提萨埵佛华严体性地。以佛威仪，如来三昧自在王，王定出入无时。于十方三千世界，百亿日月，百亿四天下，一时成佛、转法轮，乃至灭度。一切佛事，以一心中，一时示现一切众生。一切色身，八十种好、三十二相，自在乐虚空同。无量大悲，光明相好庄严。非天、非人、非六道，一切法外，而常行六道，现无量身、无量口、无量意，说无量法门。而能转魔界入佛界，佛界入魔界。复转一切见入佛见，佛见入一切见；佛性入众生性，众生性入佛性。其地光，光光照，慧慧照，明焰明焰，无畏无量。十力、十八不共法，解脱涅盘，无为一道清净。而以一切众生，作父母兄弟，为其说法，尽一切劫，得道果。又现一切国土身，为一切众生相视如父如母，天魔外道相视如父如母。住是地中，从生死际起，至金刚际，以一念心中，现如是事，而能转入无量众生界。如是无量，略说如海一滴。<br>
            　　“若佛子，菩提萨埵入佛界体性地。其大慧空空复空，空复空，如虚空性平等智，有如来性，十功德品具足。空同一相，体性无为，神虚体一，法同法性，故名如来。应顺四谛二谛，尽生死轮际，法养法身无二，是名应供。遍覆一切世界中，一切事，正智、圣解脱智，知一切法有无，一切众生根故，是正遍知。明明修行，佛果时足故，是明行足。善逝三世佛法，法同先佛法，佛去时善善，来时善善，是名善善。是人行是上德，入世间中，教化众生，使众生解脱一切结缚，故名世间解脱。是入一切法上，入佛威神，形仪如佛，大士行处，为世间解脱。调顺一切众生，名为丈夫。于天人中，教化一切众生，谘受法言，故是天人师。妙本无二，佛性玄觉常常大满，一切众生礼拜故、尊敬故，是佛世尊。一切世人，谘受奉教故，是佛地。是地中一切圣人之所入处，故名佛界地。尔时，坐宝莲华上，一切与授记欢喜，法身手摩其顶。同见、同学、菩萨，异口同音，赞叹无二。又有百千亿世界中，一切佛，一切菩萨，一时云集，请转不可说法轮，虚空藏化导法门。是地有不可说奇妙法门品，奇妙三明三昧门，陀罗尼门。非下地凡夫心识所知，惟佛佛无量身、口、心意，可尽其源。如《光音天品》中，说十无畏，与佛道同。”&nbsp;</p>
<div class="jwbt-box"><div class="jwbt"><a name=j1082-5><a href="1082.htm#MENU-top">佛说梵网经卷下</div></a></a>
<div class="jwbtbm"><a name=j1082-6><a href="1082.htm#MENU-top">菩萨心地品之下</div></div></a></a>
<p>　　尔时，卢舍那佛为此大众，略开百千恒河沙，不可说法门中心地，如毛头许：“是过去一切佛已说，未来佛当说，现在佛今说；三世菩萨已学、当学、今学。我已百劫修行是心地，号吾为卢舍那。汝诸佛子，转我所说与一切众生，开心地道。”时，莲华台藏世界，赫赫天光师子座上，卢舍那佛放光，光告千华上佛：“持我《心地法门品》而去，复转为千百亿释迦及一切众生，次第说我上《心地法门品》。汝等受持读诵，一心而行。”<br>
            　　尔时，千华上佛，千百亿释迦，从莲华藏世界赫赫师子座起，各各辞退，举身放不可思议光。光光皆化无量佛，一时以无量青、黄、赤、白华，供养卢舍那佛。受持上所说《心地法门品》竟，各各从此莲华藏世界而没，没已入体性虚空华光三昧，还本源世界，阎浮提菩提树下，从体性虚空华光三昧出。出已，方坐金刚千光王座，及妙光堂，说十世界法门海。复从座起，至帝释宫，说十住。复从座起，至焰天中，说十行。复从座起，至第四天中，说十回向。复从座起，至化乐天，说十禅定。复从座起，至他化天，说十地。复至一禅中，说十金刚。复至二禅中，说十忍。复至三禅中，说十愿。复至四禅中，摩醯首罗天王宫，说我本源莲华藏世界，卢舍那佛所说《心地法门品》。其余千百亿释迦，亦复如是，无二无别。如《贤劫品》中说。</p>
            <p>　　尔时，释迦牟尼佛，从初现莲华藏世界，东方来入天宫中，说《魔受化经》已。下生南阎浮提，迦夷罗国，母名摩耶，父字白净，吾名悉达。七岁出家，三十成道，号吾为释迦牟尼佛。于寂灭道场，坐金刚华光王座，乃至摩醯首罗天王宫，其中次第十住处所说。<br>
            　　时，佛观诸大梵天王，网罗幢因，为说无量世界，犹如网孔，一一世界，各各不同，别异无量，佛教门亦复如是：“吾今来此世界八千返，为此娑婆世界，坐金刚华光王座，乃至摩醯首罗天王宫，为是中一切大众，略开心地法门竟。复从天王宫，下至阎浮菩提树下，为此地上一切众生、凡夫、痴闇之人，说我本卢舍那佛心地中，初发心中，常所诵一戒，光明金刚宝戒。是一切佛本源，一切菩萨本源，佛性种子。一切众生皆有佛性，一切意、识、色、心，是情是心，皆入佛性戒中。当当常有因故，当当常住法身。如是十波罗提木叉，出于世界，是法戒，是三世一切众生顶戴受持。吾今当为此大众，重说十无尽藏戒品，是一切众生成本源，自性清净。&nbsp;</p>
            <p>　　“我今卢舍那，方坐莲华台，<br>
            　　　周匝千华上，复现千释迦。<br>
            　　　一华百亿国，一国一释迦，<br>
            　　　各坐菩提树，一时成佛道。<br>
            　　　如是千百亿，卢舍那本身，<br>
            　　　千百亿释迦，各接微尘众，<br>
            　　　俱来至我所，听我诵佛戒。<br>
            　　　甘露门则开，是时千百亿，<br>
            　　　还至本道场，各坐菩提树，<br>
            　　　诵我本师戒，十重四十八，<br>
            　　　戒如明日月，亦如璎珞珠。<br>
            　　　微尘菩萨众，由是成正觉。<br>
            　　　是卢舍那诵，我亦如是诵！<br>
            　　　汝新学菩萨，顶戴受持戒，<br>
            　　　受持是戒已，转授诸众生。<br>
            　　　谛听我正诵，佛法中戒藏，<br>
            　　　波罗提木叉，大众心谛信。<br>
            　　　汝是当成佛，我是已成佛，<br>
            　　　常作如是信，戒品已具足。<br>
            　　　一切有心者，皆应摄佛戒，<br>
            　　　众生受佛戒，即入诸佛位，<br>
            　　　位同大觉已，真是诸佛子！<br>
            　　　大众皆恭敬，至心听我诵！”</p>
            <p>　　尔时，释迦牟尼佛，初坐菩提树下成无上觉，初结菩萨波罗提木叉，孝顺父母、师僧三宝，孝顺至道之法。孝名为戒，亦名制止。佛即口放无量光明。是时，百万亿大众、诸菩萨、十八梵天、六欲天子、十六大国王，合掌至心，听佛诵一切诸佛大乘戒。<br>
            　　佛告诸菩萨言：“我今半月半月，自诵诸佛法戒。汝等一切发心菩萨亦诵，乃至十发趣、十长养、十金刚、十地诸菩萨亦诵。是故戒光从口出，有缘非无因故。光光非青黄赤白黑，非色非心，非有非无，非因果法。是诸佛之本源，行菩萨道之根本，是大众诸佛子之根本。是故大众诸佛子，应受持，应读诵，应善学。<br>
            　　“佛子谛听！若受佛戒者，国王、王子、百宫、宰相、比丘、比丘尼、十八梵天、六欲天子、庶民、黄门、淫男、淫女、奴婢、八部鬼神、金刚神、畜生，乃至变化人，但解法师语，尽受得戒，皆名第一清净者。”<br>
            　　佛告诸佛子言：“有十重波罗提木叉，若受菩萨戒，不诵此戒者，非菩萨，非佛种子。我亦如是诵，一切菩萨已学，一切菩萨当学，一切菩萨今学。我已略说菩萨波罗提木叉相貌，应当学，敬心奉持。<br>
            　　佛言：“佛子，若自杀，教人杀，方便杀，赞叹杀，见作随喜，乃至咒杀，杀因、杀缘、杀法、杀业，乃至一切有命者，不得故杀。是菩萨，应起常住慈悲心、孝顺心，方便救护一切求生。而反恣心快意杀生者，是菩萨波罗夷罪。<br>
            　　“若佛子，自盗，教人盗，方便盗，咒盗，盗因、盗缘、盗法、盗业，乃至鬼神有主物，劫贼物，一切财物，一针一草，不得故盗。而菩萨应生佛性孝顺心、慈悲心，常助一切人生福生乐。而反更盗人财物者，是菩萨波罗夷罪。　　<br>
            　　“若佛子，自淫，教人淫，乃至一切女人，不得故淫，淫因、淫缘、淫法、淫业，乃至畜生女，诸天鬼神女，及非道行淫。而菩萨应生孝顺心，救度一切众生，净法与人。而反更起一切人淫，不择畜生，乃至母女姊妹六亲行淫，无慈悲心者，是菩萨波罗夷罪。<br>
            　　“若佛子，自妄语，教人妄语，方便妄语，妄语因、妄语缘、妄语法、妄语业，乃至不见言见，见言不见，身心妄语。而菩萨常生正语、正见，亦生一切众生正语、正见。而反更起一切众生邪语、邪见、邪业者，是菩萨波罗夷罪。<br>
            　　“若佛子，自酤酒，教人酤洒，酤酒因、酤酒缘、酤酒法、酤酒业，一切酒不得酤，是酒起罪因缘。而菩萨应生一切众生明达之慧。而反更生一切众生颠倒之心者，是菩萨波罗夷罪。　　<br>
            　　“若佛子，口自说出家、在家菩萨、比丘、比丘尼罪过，教人说罪过，罪过因、罪过缘、罪过法、罪过业。而菩萨闻外道、恶人，及二乘恶人，说佛法中非法非律，常生慈心，教化是恶人辈，令生大乘善信。而菩萨反更自说佛法中罪过者，是菩萨波罗夷罪。　　<br>
            　　“若佛子，口自赞毁他，亦教人自赞毁他，毁他因、毁他缘、毁他法、毁他业。而菩萨应代一切众生受加毁辱，恶事自向已，好事与他人。若自扬已德，隐他人好事，令他人受毁者，是菩萨波罗夷罪。<br>
            　　“若佛子，自悭，教人悭，悭因、悭缘、悭法、悭业。而菩萨见一切贫穷人来乞者，随前人所须，一切给与。而菩萨以恶心、瞋心，乃至不施一钱一针一草；有求法者，不为说一句、一偈、一微尘许法；而反更骂辱者，是菩萨波罗夷罪。　　<br>
            　　“若佛子，自瞋，教人瞋，瞋因、瞋缘、瞋法、瞋业。而菩萨应生一切众生中善根无诤之事，常生慈悲心、孝顺心。而反更于一切众生中，乃至于非众生中，以恶口骂辱，加以手打，及以刀杖，意犹不息；前人求悔，善言忏谢，犹瞋不解者，是菩萨波罗夷罪。　　<br>
            　　“若佛子，自谤三宝，教人谤三宝，谤因、谤缘、谤法、谤业。而菩萨见外道及以恶人，一言谤佛音声，如三百鉾刺心，况口自谤！不生信心、孝顺心，而反更助恶人、邪见人谤者，是菩萨波罗夷罪。<br>
            　　“善学诸仁者！是菩萨十波罗提木叉，应当学，于中不应一一犯如微尘许，何况具足犯十戒！若有犯者，不得现身发菩提心，亦失国王位、转轮王位，亦失比丘、比丘尼位，亦失十发趣、十长养、十金刚、十地。佛性常住妙果，一切皆失。堕三恶道中，二劫、三劫，不闻父母三宝名字。以是不应一一犯。<br>
            　　“汝等一切诸菩萨，今学，当学，已学。如是十戒，应当学，散心奉持。《八万威仪品》当广明。”</p>
            <p>　　佛告诸菩萨言：“已说十波罗提木叉竟，四十八轻今当说。”<br>
            　　“若佛子，欲受国王位时，受转轮王位时，百官受位时，应先受菩萨戒。一切鬼神救护王身、百官之身，诸佛欢喜。既得戒已，生孝顺心、恭敬心，见上座、和尚、阿阇黎、大德、同学、同见、同行者，应起承迎，礼拜问讯。而菩萨反生憍心、慢心、痴心、瞋心，不起承迎礼拜，一一不如法供养。以自卖身、国城、男女、七宝、百物而供给之，若不尔者，犯轻垢罪。　　<br>
            　　“若佛子，故饮酒，而酒生过失无量。若自身手过酒器，与人饮酒者，五百世无手，何况自饮？亦不得教一切人饮，及一切众生饮酒，况自饮酒？一切酒不得饮，若故自饮，教人饮者，犯轻垢罪。　<br>
            　　“若佛子，故食肉，一切众生肉不得食。夫食肉者，断大慈悲佛性种子，一切众生见而舍去。是故一切菩萨，不得食一切众生肉。食肉得无量罪！若故食者，犯轻垢罪。　　<br>
            　　“若佛子，不得食五辛：大蒜、茖葱、慈葱、兰葱、兴渠。是五种，一切食中不得食。若故食者，犯轻垢罪。　　<br>
            　　“若佛子，见一切众生犯八戒、五戒、十戒、毁禁、七逆、八难，一切犯戒罪，应教忏悔。而菩萨不教忏悔，同住，同僧利养，而共布萨，同一众住说戒，而不举其罪，不教悔过者，犯轻垢罪。　　<br>
            　　“若佛子，见大乘法师、大乘同学、同见、同行来，入僧坊、舍宅、城邑，若百里、千里来者，即起迎来送去，礼拜供养。日日三时供养，日食三两金，百味饮食，床座医药，供事法师，一切所须，尽给与之。常请法师三时说法，日日三时礼拜，不生瞋心、患恼之心。为法灭身，请法不懈。若不尔者，犯轻垢罪。<br>
            　　“若佛子，一切处有讲法毗尼经律，大宅舍中有讲法处，是新学菩萨，应持经律卷，至法师所听受谘问。若山林树下、僧地房中，一切说法处，悉至听受。若不至彼听受谘问者，犯轻垢罪。　　<br>
            　　“若佛子，心背大乘常住经律，言非佛说，而受持二乘声闻，外道恶见，一切禁戒邪见经律者，犯轻垢罪。　　<br>
            　　“若佛子，见一切疾病人，常应供养，如佛无异。八福田中，看病福田，第一福田。若父母、师僧、弟子病，诸根不具，百种病苦恼，皆供养令差。而菩萨以瞋恨心不看，乃至僧房中、城邑、旷野、山林、道路中，见病不救济者，犯轻垢罪。　　<br>
            　　“若佛子，不得畜一切刀杖、弓箭、鉾斧、斗战之具，及恶罗网杀生之器，一切不得畜。而菩萨乃至杀父母，尚不加报，况杀一切众生？不得畜杀众生具，若故畜者，犯轻垢罪。&nbsp;<br>
            　　“如是十戒应当学，敬心奉持，下《六度品》中广明。<br>
            &nbsp;<br>
            　　佛言：“佛子，不得为利养、恶心故，通国使命，军阵合会，兴师相伐，杀无量众生。而菩萨尚不得入军中往来，况故作国贼？若故作者，犯轻垢罪。　　&nbsp;<br>
            　　“若佛子，故贩卖良人、奴婢、六畜，市易棺材板木盛死之具，尚不应自作，况教人作？若故自作，教人作者，犯轻垢罪。　　&nbsp;<br>
            　　“若佛子，以恶心故，无事谤他良人、善人、法师、师僧、国王、贵人，言犯七逆十重。父母兄弟六亲中，应生孝顺心、慈悲心。而反更加于逆害，堕不如意处者，犯轻垢罪。　　&nbsp;<br>
            　　“若佛子，以恶心故，放大火烧山林旷野，四月乃至九月放火，若烧他人家屋宅、城邑、僧房、田木及鬼神、官物。一切有主物，不得故烧。若故烧者，犯轻垢罪。　　&nbsp;<br>
            　　“若佛子，自佛弟子，及外道恶人，六亲，一切善知识，应一一教受特大乘经律，教解义理，使发菩提心。十发趣心、十长养心、十金刚心，于三十心中，一一解其次第法用。而菩萨以恶心、瞋心，横教二乘声闻经律，外道邪见论等，犯轻垢罪。　　&nbsp;<br>
            　　“若佛子，应好心先学大乘威仪经律，广开解义味。见后新学菩萨，有从百里千里来求大乘经律，应如法为说一切苦行，若烧身、烧臂、烧指。若不烧身、臂、指供养诸佛，非出家菩萨，乃至饿虎、狼、狮子、一切饿鬼，悉应舍身肉手足而供养之。然后一一次第为说正法，使心开意解。而菩萨为利养故，为名闻故，应答不答，倒说经律文字，无前无后，谤三宝说者，犯轻垢罪。　　&nbsp;<br>
            　　“若佛子，自为饮食、钱财、利养、名誉故，亲近国王、王子、大臣、百官，恃作形势，乞索打拍牵挽，横取钱财。一切求利，名为恶求、多求，教他人求，都无慈愍心，无孝顺心者，犯轻垢罪。　&nbsp;<br>
            　　“若佛子，应学十二部经，诵戒，日日六时持菩萨戒，解其义理佛性之性。而菩萨不解一句一偈，及戒律因缘，诈言能解者，即为自欺诳，亦欺诳他人。一一不解，一切法不知，而为他人作师授戒者，犯轻垢罪。　　&nbsp;<br>
            　　“若佛子，以恶心故，见持戒比丘，手捉香炉，行菩萨行，而鬬遘两头，谤欺贤人，无恶不造者，犯轻垢罪。　　&nbsp;<br>
            　　“若佛子，以慈心故，行放生业，应作是念：‘一切男子是我父，一切女人是我母。我生生无不从之受生，故六道众生皆是我父母，而杀而食者，即杀我父母，亦杀我故身。一切地水是我先身，一切火风是我本体，故当行放生业。生生受生，常住之法，教人放生。’若见世人杀畜生时，应方便救护，解其苦难。常教化讲说菩萨戒，救度众生。若父母兄弟死亡之日，应请法师讲菩萨戒经律，福资亡者，得见诸佛，生人天上。若不尔者，犯轻垢罪。&nbsp;<br>
            　　“如是十戒，应当学，敬心奉持。《灭罪品》中，广明一一戒相。”</p>
            <p>　　佛言：“佛子，不得以瞋报瞋，以打报打。若杀父母兄弟六亲，不得加报；若国主为他人杀者，亦不得加报。杀生报生，不顺孝道。尚不畜奴婢打拍骂辱，日日起三业，口罪无量，况故作七逆之罪？而出家菩萨，无慈心报仇，乃至六亲中，故作报者，犯轻垢罪。　　&nbsp;<br>
            　　“若佛子，初始出家，未有所解，而自恃聪明有智，或恃高贵年宿，或恃大姓、高门、大解，大富饶财七宝，以此憍慢，而不谘受先学法师经律。其法师者，或小姓、年少、卑门、贫穷、下贱，诸根不具，而实有德，一切经律尽解。而新学菩萨，不得观法师种姓，而不来谘受法师第一义谛者，犯轻垢罪。　　&nbsp;<br>
            　　“若佛子，佛灭度后，欲以好心受菩萨戒时，于佛菩萨形像前，自誓受戒。当七日佛前忏悔，得见好相，便得戒。若不得好相时，应二七、三七，乃至一年，要得好相。得好相已，使得佛菩萨形像前受戒。若不得好相，虽佛像前受戒，不得戒。若现前先受菩萨戒法师前受戒时，不须要见好相。何以故？是法师，师师相授，故不须好相。是以法师前受戒时，即得戒；以生至重心故，便得戒。若千里内无能授戒师，得佛菩萨形像前自誓受戒，而要见好相。若法师自倚解经律、大乘学戒，与国王、太子、百官，以为善友；而新学菩萨来问，若经义律义，轻心、恶心、慢心，不一一好答问者，犯轻垢罪。　　&nbsp;<br>
            　　“若佛子，有佛、经、律、大乘法，正见、正性、正法身，而不能勤学修习；而舍七宝，反学邪见、二乘、外道、俗典，阿毘昙、杂论、一切书记，是断佛性障道因缘，非行菩萨道者。若故作者，犯轻垢罪。&nbsp;　　&nbsp;<br>
            　　“若佛子，佛灭度后，为说法主，为行法主，为僧房主，为教化主、坐禅主、行来主，应生慈心，善和斗诤；善守三宝物，莫无度用，如自己有。而反乱众鬬诤，恣心用三宝物者，犯轻垢罪。　　&nbsp;<br>
            　　“若佛子，先在僧坊中住，若见客菩萨比丘，来入僧坊、舍宅、城邑，若国王宅舍中，乃至夏坐安居处，及大会中，先住僧应迎来送去，饮食供养，房舍、卧具、绳床、木床，事事给与。若无物，应卖自身，及男女身，应割自身肉卖，供给所需，悉以与之。若有檀越来请众僧，客僧有利养分，僧坊主应次第差客僧受请。而先住僧独受请，而不差客僧者，僧坊主得无量罪，畜生无异，非沙门，非释种姓，犯轻垢罪。　　&nbsp;<br>
            　　“若佛子，一切不得受别请利养入己，而此利养属十方僧，而别受请，即是取十方僧物入己。八福田中，诸佛、圣人、一一师僧、父母、病人物，自己用故，犯轻垢罪。&nbsp;　　&nbsp;<br>
            　　“若佛子，有出家菩萨、在家菩萨，及一切檀越，请僧福田求愿之时，应入僧坊问知事人，今欲请僧求愿。知事报言，次第请者，即得十方贤圣僧。而世人别请五百罗汉、菩萨僧，不如僧次一凡夫僧。若别请僧者，是外道法，七佛无别请法，不顺孝道。若故别请僧者，犯轻垢罪。　　&nbsp;<br>
            　　“若佛子，以恶心故，为利养贩卖男女色，自手作食，自磨自舂，占相男女，解梦吉凶，是男是女，咒术工巧，调鹰方法，和合百种毒药、千种毒药、蛇毒、生金银毒、蛊毒，都无慈愍心，无孝顺心。若故作者，犯轻垢罪。&nbsp;　　&nbsp;<br>
            　　“若佛子，以恶心故，自身谤三宝，诈现亲附，口便说空，行在有中；为白衣通致男女，交会淫色，作诸缚著；于六斋日，年三长斋月，作杀生、劫盗、破斋犯戒者，犯轻垢罪。&nbsp;<br>
            　　“如是十戒，应当学，敬心奉持。《制戒品》中广明。&nbsp;<br>
            <br>
            　　佛言：“佛子，佛灭度后，于恶世中，若见外道、一切恶人、劫贼，卖佛菩萨、父母形像，及卖经律，贩卖比丘、比丘尼，亦卖发心菩萨道人，或为官使，与一切人作奴婢者，而菩萨见是事已，应生慈悲心，方便救护，处处教化，取物赎佛菩萨形像，及比丘、比丘尼、一切经律。若不赎者，犯轻垢罪。　　&nbsp;<br>
            　　“若佛子，不得畜刀杖弓箭，贩卖轻秤小斗，因官形势取人财物，害心系缚，破坏成功，长养猫狸猪狗。若故养者，犯轻垢罪。　　&nbsp;<br>
            　　“若佛子，以恶心故，观一切男女等斗，军阵兵将劫贼等斗。亦不得听吹呗、鼓角、琴、瑟、筝、笛、箜篌，歌叫妓乐之声。不得樗捕、围棋、波罗塞戏、弹棋、陆博、拍毱、掷石、投壶，牵道八道行城，爪镜、蓍草、杨枝、钵盂、髑髅而作卜筮。不得作盗贼使命。一一不得作。若故作者，犯轻垢罪。　　&nbsp;<br>
            　　“若佛子，护持禁戒，行住坐卧，日夜六时，读诵是戒犹如金刚；如带持浮囊，欲渡大海；如草系比丘。常生大乘善信，自知我是未成之佛，诸佛是已成之佛，发菩提心，念念不去心。若起一念二乘、外道心者，犯轻垢罪。<br>
            　　“若佛子，常应发一切愿；孝顺父母、师僧；愿得好师，同学、善知识，常教我大乘经律，十发趣，十长养，十金刚，十地；使我开解，如法修行；坚持佛戒，宁舍身命，念念不去心。若一切菩萨不发是愿者，犯轻垢罪。&nbsp;<br>
            　　“若佛子，发是十大愿已，持佛禁戒，作是愿言：宁以此身，投炽然猛火，大坑刀山，终不毁犯三世诸佛经律，与一切女人作不净行。&nbsp;<br>
            　　“复作是愿：宁以热铁罗网千重，周匝缠身，终不以此破戒之身，受信心檀越一切衣服。&nbsp;<br>
            　　“复作是愿：宁以此口吞热铁丸，及大流猛火，经百千劫，终不以此破戒之口，食于信心檀越百昧饮食。&nbsp;<br>
            　　“复作是愿：宁以此身卧大流猛火，罗网热铁地上，终不以此破戒之身，受于信心檀越百种床座。&nbsp;<br>
            　　“复作是愿：宁以此身受三百鉾刺身，经一劫二劫，终不以此破戒之身，受于信心檀越百味医药。&nbsp;<br>
            　　“复作是愿：宁以此身投热铁护，经百千劫，终不以此破戒之身，受于信心檀越千种房舍、屋宅、园林、田地。&nbsp;<br>
            　　“复作是愿：宁以铁锤打碎此身，从头至足，令如微尘，终不以此破戒之身，受于信心檀越恭敬礼拜。&nbsp;<br>
            　　“复作是愿：宁以百千热铁刀鉾挑其两目，终不以此破戒之心，视他好色。&nbsp;<br>
            　　“复作是愿：宁以百千铁锥，劖刺耳根，经一劫二劫，终不以此破戒之心，听好音声。&nbsp;<br>
            　　“复作是愿：宁以百千刃刀割去其鼻，终不以此破戒之心，贪嗅诸香。&nbsp;<br>
            　　“复作是愿：宁以百千刃刀割断其舌，终不以此破戒之心，食人百味净食。&nbsp;<br>
            　　“复作是愿：宁以利斧斩斫其身，终不以此破戒之心，贪著好触。&nbsp;<br>
            　　“复作是愿：愿一切众生成佛。菩萨若不发是愿者，犯轻垢罪。&nbsp;<br>
            　　“若佛子，常应二时头陀：冬夏坐禅，结夏安居。常用杨枝、澡豆、三衣、缾、鉢、坐具、鍚杖、香炉、漉水囊、手巾、刀子、火燧、镊子、绳床、经、律、佛像、菩萨形像。而菩萨行头陀时，及游方时，行来百里千里，此十八种物常随其身。头陀者，从正月十五日至三月十五日，八月十五日至十月十五日。是二时中，此十八种物，常随其身，如鸟二翼。若布萨日，新学菩萨，半月半月布萨，诵十重四十八轻。若诵戒时，于诸佛菩萨形像前诵，一人布萨，即一人诵；若二及三人，至百千人，亦一人诵。诵者高座，听者下座，各各披九条、七条、五条袈裟。结夏安居，一一如法。若头陀时，莫入难处：若国难恶王，土地高下，草木深邃，狮子虎狼，水、火、风，劫贼道路，毒蛇，一切难处，悉不得入。若头陀行道，乃至夏坐安居，是诸难处，亦不得入。若故入者，犯轻垢罪。　&nbsp;<br>
            　　“若佛子，应如法次第坐，先受戒者在前坐，后受戒者在后坐。不问老少，比丘、比丘尼，贵人、国王、王子，乃至黄门、奴婢，皆应先受戒者在前坐，后受戒者次第而坐。莫如外道痴人，若老若少，无前无后，坐无次第，如兵奴之法。我佛法中，先者先坐，后者后坐。而菩萨一一不如法次第坐者，犯轻垢罪。&nbsp;<br>
            　　“若佛子，常应教化一切众生，建立僧房，山林园田立作佛塔。冬夏安居坐禅处所，一切行道处，皆应立之。而菩萨应为一切众生讲说大乘经律。若疾病、国难、贼难，父母、兄弟、和尚、阿阇黎亡灭之日，及三七日、四五七日，乃至七七日，亦应讲说大乘经律。一切斋会求福，行来治生，大火所烧，大水所漂，黑风所吹船舫，江河大海罗刹之难，亦读诵讲说此经律。乃至一切罪报，三恶、八难、七逆、杻械枷锁系缚其身，多淫、多瞋、多愚痴、多疾病，皆应讲此经律。而新学菩萨若不尔者，犯轻垢罪。&nbsp;<br>
            　　“如是九戒，应当学，敬心奉持。《梵坛品》当说。”<br>
            <br>
            　　佛言：“佛子与人授戒时，不得拣择。一切国王、王子、大臣、百官，比丘、比丘尼、信男、信女，淫男、淫女，十八梵天、六欲天子，无根、二根、黄门、奴婢，一切鬼神，尽得受戒。应教身所著袈裟，皆使坏色，与道相应。皆染使青、黄、赤、黑、紫色。一切染衣，乃至卧具，尽以坏色。身所著衣，一切染色；若一切国土中，国人所著衣服，比丘皆应与其俗服有异。若欲授戒时，应问言：‘现身不作七逆罪耶？’菩萨法师不得与七逆人现身授戒。七逆者：出佛身血、杀父、杀母、杀和尚、杀阿闍黎、破羯磨转法轮信、杀圣人。若具七逆，即现身不得戒，余一切人，尽得受戒。出家人法，不向国王礼拜，不向父母礼拜，六亲不敬，鬼神不礼，但解法师语。有百里千里来求法者，而菩萨法师，以恶心、瞋心，而不即与授一切众生戒者，犯轻垢罪。　　&nbsp;<br>
            　　“若佛子，教化人起信心时，菩萨与他人作教诫法师者，见欲受戒人，应教请二师，和尚、阿闍黎二师。应问言：‘汝有七遮罪否？’若现身有七遮罪者，师不应与授戒；若无七遮者，得与授戒。&nbsp;若有犯十重戒者，教忏悔。在佛菩萨形像前，日夜六时，诵十重、四十八轻戒，若到礼三世千佛，得见好相者。若一七日，二三七日，乃至一年，要见好相。好相者，佛来摩顶，见光华种种异相，便得灭罪。若无好相，虽忏无益。是人现身亦不得戒，而得增长受戒益。若犯四十八轻戒者，对首忏悔，罪便得灭；不同七遮。而教诫师，于是法中，一一好解。若不解大乘经律，若轻若重，是非之相，不解第一义谛，习种性、长养性、性种性、不可坏性、道种性、正觉性。其中多少观行出入，十禅支，一切行法，一一不得此法中意。而菩萨为利养，为名闻故，恶求多求，贪利弟子，而诈现解一切经律，为供养故，是自欺诈，亦欺诈他人，故与人授戒者，犯轻垢罪。　　<br>
            　　“若佛子，不得为利养故，于末受菩萨戒者前，若外道恶人前，说此千佛大戒。邪见人前，亦不得说。除国王，余一切不得说。是恶人辈，不受佛戒，名为畜生。生生不见三宝，如木石无心。名为外道邪见人辈，木头无异。而菩萨于是恶人前，说七佛教戒者，犯轻垢罪。　　<br>
            　　“若佛子，信心出家，受佛正戒。故起心毁犯圣戒者，不得受一切檀越供养。亦不得国王地上行，不得饮国王水。五千大鬼常遮其前，鬼言大贼。入房舍城邑宅中，鬼复常扫其脚迹。一切世人皆骂言：‘佛法中贼！’一切众生，眼不欲见。犯戒之人，畜生无异，木头无异。若故毁正戒者，犯轻垢罪。&nbsp;<br>
            　　“若佛子，常应一心受持读诵大乘经律。剥皮为纸，刺血为墨，以髓为水，析骨为笔，书写佛戒。木皮谷纸、绢素竹帛，亦应悉书持。常以七宝，无价香华，一切杂宝为箱囊，盛经律卷。若不如法供养者，犯轻垢罪。　　<br>
            　　“若佛子，常起大悲心，若入一切城邑、舍宅，见一切众生，应唱言：‘汝等众生，应尽受三归十戒。’若见牛马猪羊，一切畜生，应心念口言：‘汝是畜生，发菩提心。’而菩萨入一切处，山林川野，皆使一切众生发菩提心。是菩萨若不教化众生者，犯轻垢罪。&nbsp;<br>
            　　“若佛子，常行教化起大悲心，入檀越贵人家，一切众中，不得立为白衣说法。应在白衣众前，高座上坐。法师比丘，不得地立为四众白衣说法。若说法时，法师高座，香华供养。四众听者下坐，如孝顺父母，敬顺师教，如事火婆罗门。其说法者，若不如法说，犯轻垢罪。<br>
            　　“若佛子，皆以信心受戒者。若国王、太子、百官、四部弟子，自恃高贵，破灭佛法戒律，明作制法，制我四部弟子，不听出家行道，亦复不听造立形像、佛塔、经律。立统制众，安籍记僧。菩萨比丘地立，白衣高座，广行非法，如兵奴事主。而菩萨应受一切人供养，而反为官走使，非法非律。若国王百官，好心受佛戒者，莫作是破三宝之罪。而故作破法者，犯轻垢罪。　　&nbsp;<br>
            　　“若佛子，以好心出家，而为名闻利养，于国王百官前说佛戒者，横与比丘、比丘尼菩萨戒弟子作系缚事，如狱囚法、兵奴之法。如狮子身中虫，自食狮子肉，非余外虫；如是佛子，自破佛法，非外道天魔能破。若受佛戒者，应护佛戒，如念一子，如事父母，不可毁破。而菩萨闻外道恶人，以恶言谤佛戒之声，如三百鉾刺心，千刀万杖打拍其身，等无有异。宁自入地狱，经于百劫，而不闻一恶言，破佛戒之声！况自破佛戒，教人破法因缘，亦无孝顺之心。若故作者，犯轻垢罪。&nbsp;<br>
            　　“如是九戒，应当学，敬心奉持。<br>
            　　“诸佛子，是四十八轻戒，汝等受持！过去诸菩萨已诵，未来诸菩萨当诵，现在诸菩萨今诵。<br>
            　　“诸佛子，听十重、四十八轻戒，三世诸佛已诵、当诵、今诵，我今亦如是诵。汝等一切大众，若国王、王子、百官、比丘、比丘尼、信男、信女、受持菩萨戒者，应受持、读诵、解说、书写，佛性常住戒卷，流通三世，一切众生化化不绝，得见千佛，佛佛授手，世世不堕恶道八难，常生人道天中。&nbsp;<br>
            　　“我今在此树下，略阴七佛法戒。汝等大众，当一心学波罗提木叉，欢喜奉行。如《无相天王品》劝学中，一一广明。”<br>
            　　三千学士，时坐听者，闻佛自诵，心心顶戴，喜跃受持。&nbsp;<br>
            　　尔时，释迦牟尼佛说上莲华台藏世界，卢舍那佛《心地法门品》中，十无尽戒法品竟。千百亿释迦亦如是说，从摩醯首罗天王宫，至此道树下住处说法品，为一切菩萨，不可说大众，受持读诵，解说其义亦如是。千百亿世界，莲华藏世界，微尘世界，一切佛心藏、地藏、戒藏、无量行愿藏、因果佛性常住藏。如是一切佛说，无量一切法藏竟。千百亿世界中，一切众生受持，欢喜奉行。若广开心地相相，如《佛华光王七行品》中说。&nbsp;</p>
            <p>　　“明人忍慧强，能持如是法，<br>
            　　　未成佛道间，安获五种利：<br>
            　　　一者十方佛，愍念常守护；<br>
            　　　二者命终时，正见心欢喜；<br>
            　　　三者生生处，为诸菩萨友；<br>
            　　　四者功德聚，戒度悉成就；<br>
            　　　五者今后世，性戒福慧满。<br>
            　　　此是佛行处，智者善思量；<br>
            　　　计我著相者，不能信是法；<br>
            　　　灭尽取证者，亦非下种处。<br>
            　　　欲长菩提苗，光明照世间，<br>
            　　　应当静观察，诸法真实相：<br>
            　　　不生亦不灭，不常复不断，<br>
            　　　不一亦不异，不来亦不去。<br>
            　　　如是一心中，方便勤庄严，<br>
            　　　菩萨所应作，应当次第学，<br>
            　　　于学于无学，勿生分别想，<br>
            　　　是名第一道，亦名摩诃衍。<br>
            　　　一切戏论处，悉由是处灭，<br>
            　　　诸佛萨婆若，悉由是处出。<br>
            　　　是故诸佛子，宜发大勇猛，<br>
            　　　于诸佛净戒，护持如明珠。<br>
            　　　过去诸菩萨，已于是中学，<br>
            　　　未来者当学，现在者今学。<br>
            　　　此是佛行处，圣主所称叹，<br>
            　　　我已随顺说，福德无量聚。<br>
            　　　回以施众生，共向一切智，<br>
            　　　愿闻是法者，疾得成佛道！”</p>
            <div class="jw-bottom">
       <li><a href="1081.htm">上一部：乾隆大藏经·大乘律·菩萨地持经八卷</a>
      <li><a href="1083.htm">下一部：乾隆大藏经·大乘律·优婆塞戒经七卷</a></li></div></div>
     <div class="bottom-bt">乾隆大藏经·大乘律·佛说梵网经</div></span></body></html>
