<!DOCTYPE HTML PUBLIC"-//W3C//DTD HTML 4.0 Transitional//EN">
<HTML><HEAD><TITLE>第0878部～迦葉仙人说医女人经一卷</TITLE>
<meta http-equiv="Content-Type" content="text/html; charset=utf-8" />
<META content="MSHTML 5.00.3700.6699" name=GENERATOR>
<meta name="viewport" content="width=device-width, initial-scale=1" />
<link href="../class/jw.css" rel="stylesheet" type="text/css">
<SCRIPT type=text/javaScript>
function doZoom(size){
document.getElementById('zoom').style.fontSize=size+'px'}
</SCRIPT>
</head>
<body>
<span id="zoom">

<a name="MENU-top"></a>

<div class="top-bt">
<div class="top-left">宋元入藏诸大小乘经·第0878部</div>
<div class="top-center">迦葉仙人说医女人经一卷</div>
<div class="top-right">宋朝散大夫试光禄卿明教大师法贤奉诏译</div></div>
<div class=top-bm>
<div class=bm-bt><div class=bm-jbt>· 经名 · 卷数 · 跋序</li></div><div class=bm-jbt-left><div class=bm-jbtbm>· 品名 · 品数 · 译作者</li></div>
<div class=bm-zt>字体：<A href="javascript:doZoom(18)">大</A> <A href="javascript:doZoom(16)">中</A> <A href="javascript:doZoom(15)">小</A></div></div></div>
<div class=bm-bt><div class=bm-jbt><a href="0878.htm#j0878-1">迦葉仙人说医女人经</a></div></div></div>
<div class="jwzw">
<div class="jwbt-box"><div class="jwbt"><a name=j0878-1><a href="0878.htm#MENU-top">迦葉仙人说医女人经</div></div></a></a>
<p>　　尔时喏嚩迦仙人忽作是念。世间众生皆从女人而生其身。而彼女人从初怀孕至满十月。或复延胎至十二月方始产生。或于中间有其病患。于病患时极受苦痛。我今方便请问于师。禀受方药与作救疗。作是念已。即诣于师迦葉仙人。伸师资礼而作问言。大师迦葉是大智者。我今欲有所问愿垂听许。迦葉仙言。恣汝所问。时喏嚩迦仙人白言。女人怀孕期当十月或十二月。日满方生。云何中间有诸病患逐致胎藏转动不安。或有损者苦恼无量。我师大智愿为宣说救疗如是病苦方药。作是问已。听受而住。</p>
                      <p>　　尔时迦葉仙人。告喏嚩迦仙言。女人怀孕不知保护。遂使胎藏得不安隐。我今为汝略说随月保护之药。怀孕之人。第一月内胎藏不安者当。用栴檀香莲华优钵罗花入水。同研后入乳汁乳糖同煎。温服此药能令初怀孕者。无诸损恼而得安乐。</p>
                      <p>　　复次告喏嚩迦仙言。女人怀孕于第二月胎藏不安者。当用青色忧钵罗花。俱母那花根。菱角仁羯细噜迦等药。诸药等分。捣筛为粖用乳汁煎候冷。服之此药能令胎藏。不损疼痛止息昼夜安隐。</p>
                      <p>　　复次女人怀孕至第三月胎藏不安者。当用迦俱[日*(匕/示)*(入/米)]药叱啰迦俱[口*(匕/示)*(入/米)]药及蓖麻根等诸药。等分以水相和研令极细。又入乳汁同煎令熟。后入乳糖及蜜。相和冷服。此药能安。胎藏止息。疼痛若有患者服之安乐。</p>
                      <p>　　复次女人怀孕至第四月胎藏不安者。当用蒺蔾草根并枝叶等。忧钵罗花并及茎[卄/幹]等分用之。以水相和研令极细。复用乳汁同煎令熟。候冷服之。此药能安胎藏止息疼痛。患者服之而得安乐。</p>
                      <p>　　复次女人怀孕至第五月胎藏不安者。当用瓠子根及忧钵罗花。各用等分捣筛令细。后入蒲萄汁乳汁乳糖同煎候冷服之。此药能安胎藏止息疼痛。患者服之而得安乐。</p>
                      <p>　　复次女人怀孕至第六月胎藏不安者。当用闭阿罗药子摩地迦罗惹药萨讫多嚩药各用等分。以水相和研令极细。复入乳汁同煎。后入乳糖及蜜。候冷服之。此药能安胎藏止息疼痛。患者服之而得安乐。</p>
                      <p>　　复次女人怀孕至第七月胎藏不安者。当用蒺[卄/梨]草枝叶并根。捣筛为粖。用乳糖及蜜为丸。用肉汁服之。复以肉汁飱饭食之。或食菉豆粥饭。此药及饭能安胎藏。患者服食而得安乐。</p>
                      <p>　　复次女人怀孕至第八月胎藏不安者。当用三[牟*含]誐药莲花青忧钵罗花蒺[卄/梨]草各等分以冷水相和研令极细。后入乳汁及糖蜜等同煎。候冷服之。此药能安胎藏止息疼痛。患者服之而得安乐。</p>
                      <p>　　复次女人怀孕至第九月胎藏不安者。当用蓖麻根迦俱[口*(匕/示)*(入/米)]药舍罗钵赧尼药没哩贺底药。各等分以冷水相和研令极细。入乳汁同煎。候冷服之。此药能安胎藏止息疼痛。患者服之而得安乐。</p>
                      <p>　　复次女人怀孕至第十月胎藏不安者。当用菉豆忧钵罗花。等分以水相和研令极细。复入乳糖及蜜并乳汁同煎。候冷服之。此药能安胎藏止息疼痛。患者服之而得安乐。</p>
                      <p>　　复次女人怀孕延胎十一月胎藏不安者。当用青忧钵罗花娑路刚药莲花并茎。等分以冷水相和研令极细。后入乳汁乳糖同煎。候冷服之。此药能安胎藏止息疼痛。患者服之而得安乐。</p>
                      <p>　　复次女人怀孕延至第十二月胎藏不安者。当用迦俱[口*(匕/示)*(入/米)]药叱啰迦俱[口*(匕/示)*(入/米)]药甘草忧钵罗花。各等分捣筛令细。以水同研。后入乳汁相和煎熟。候冷服之。此药能安胎藏止息疼痛。患者服之而得安乐。</p>
                      <p>　　尔时喏嚩迦仙人。闻师说是女人怀孕保养法已。欢喜信受作礼而退。</p>
                      <div class="jw-bottom">
       <li><a href="0877.htm">上一部：乾隆大藏经·宋元入藏诸大小乘经·啰嚩拏说救疗小儿疾病经一卷</A>
      <li><a href="0879.htm">下一部：乾隆大藏经·宋元入藏诸大小乘经·佛说俱枳罗陀罗尼经一卷</a></li></div></div>
     <div class="bottom-bt">乾隆大藏经·宋元入藏诸大小乘经·迦葉仙人说医女人经</div></span></body></html>
