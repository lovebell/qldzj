<!DOCTYPE HTML PUBLIC"-//W3C//DTD HTML 4.0 Transitional//EN">
<HTML><HEAD><TITLE>第1613-01部～佛祖历代通载三十六卷（第一卷～第十八卷）</TITLE>
<meta http-equiv="Content-Type" content="text/html; charset=utf-8" />
<META content="MSHTML 5.00.3700.6699" name=GENERATOR>
<meta name="viewport" content="width=device-width, initial-scale=1" />
<link href="../class/jw.css" rel="stylesheet" type="text/css">
<SCRIPT type=text/javaScript>
function doZoom(size){
document.getElementById('zoom').style.fontSize=size+'px'}
</SCRIPT>
</head>
<body>
<span id="zoom">

<a name="MENU-top"></a>

<div class="top-bt">
<div class="top-left">此土著述·第1613部</div>
<div class="top-center">佛祖历代通载三十六卷（第一卷～第十八卷）</div>
<div class="top-right">嘉兴路大中祥符禅寺住持华亭念常集</div></div>
<div class=top-bm>
<div class=bm-bt><div class=bm-jbt>· 经名 · 卷数 · 跋序</li></div><div class=bm-jbt-left><div class=bm-jbtbm>· 品名 · 品数 · 译作者</li></div>
<div class=bm-zt>字体：<A href="javascript:doZoom(18)">大</A> <A href="javascript:doZoom(16)">中</A> <A href="javascript:doZoom(15)">小</A></div></div></div>
<div class=bm-bt><div class=bm-jbt><a href="1613-01.htm#j1613-01-1">佛祖历代通载卷第一</a></div><div class=bm-jbt-left>
<div class=bm-jbtbm><a href="1613-01.htm#j1613-01-2">序</a></div>
<div class=bm-jbtbm><a href="1613-01.htm#j1613-01-3">华亭梅屋常禅师本传通载序</a></div>
<div class=bm-jbtbm><a href="1613-01.htm#j1613-01-4">佛祖历代通载凡例</a></div>
<div class=bm-jbtbm><a href="1613-01.htm#j1613-01-5">佛祖历代通载目录</a></div>
</div></div><div class=bm-bt><div class=bm-jbt><a href="1613-01.htm#j1613-01-6">佛祖历代通载卷第二</a>
</div></div><div class=bm-bt><div class=bm-jbt><a href="1613-01.htm#j1613-01-7">佛祖历代通载卷第三</a>
</div></div><div class=bm-bt><div class=bm-jbt><a href="1613-01.htm#j1613-01-8">佛祖历代通载卷第四</a>
</div></div><div class=bm-bt><div class=bm-jbt><a href="1613-01.htm#j1613-01-9">佛祖历代通载卷第五</a>
</div></div><div class=bm-bt><div class=bm-jbt><a href="1613-01.htm#j1613-01-10">佛祖历代通载卷第六</a>
</div></div><div class=bm-bt><div class=bm-jbt><a href="1613-01.htm#j1613-01-11">佛祖历代通载卷第七</a>
</div></div><div class=bm-bt><div class=bm-jbt><a href="1613-01.htm#j1613-01-12">佛祖历代通载卷第八</a>
</div></div><div class=bm-bt><div class=bm-jbt><a href="1613-01.htm#j1613-01-13">佛祖历代通载卷第九</a>
</div></div><div class=bm-bt><div class=bm-jbt><a href="1613-01.htm#j1613-01-14">佛祖历代通载卷第十</a>
</div></div><div class=bm-bt><div class=bm-jbt><a href="1613-01.htm#j1613-01-15">佛祖历代通载卷第十一</a>
</div></div><div class=bm-bt><div class=bm-jbt><a href="1613-01.htm#j1613-01-16">佛祖历代通载卷第十二</a>
</div></div><div class=bm-bt><div class=bm-jbt><a href="1613-01.htm#j1613-01-17">佛祖历代通载卷第十三</a>
</div></div><div class=bm-bt><div class=bm-jbt><a href="1613-01.htm#j1613-01-18">佛祖历代通载卷第十四</a>
</div></div><div class=bm-bt><div class=bm-jbt><a href="1613-01.htm#j1613-01-19">佛祖历代通载卷第十五</a>
</div></div><div class=bm-bt><div class=bm-jbt><a href="1613-01.htm#j1613-01-20">佛祖历代通载卷第十六</a>
</div></div><div class=bm-bt><div class=bm-jbt><a href="1613-01.htm#j1613-01-21">佛祖历代通载卷第十七</a>
</div></div><div class=bm-bt><div class=bm-jbt><a href="1613-01.htm#j1613-01-22">佛祖历代通载卷第十八</a></div></div></div>
<div class="jwzw">
<div class="jwbt-box"><div class="jwbt"><a name=j1613-01-1><a href="1613-01.htm#MENU-top">佛祖历代通载卷第一</div></a></a>
<div class="jwbtbm"><a name=j1613-01-2><a href="1613-01.htm#MENU-top">序</div></div></a></a>
<p>　　佛祖历代通载序浮图氏之论世。动以大劫小劫为言。中国文字未通。盖不可知也。摩腾竺法兰至汉而后。释迦佛之生灭。可以逆推其岁年。自是中国之人。得以华言记之。自天竺及旁近诸国东来者。莫盛于西晋。至于姚秦石赵等国。其人则鸠摩罗什佛图澄那连耶舍昙无谶诸师。而东土卓绝奇伟之士。生肇融睿等相为羽翼。翻译经义尽为华言。而佛理之精无不洞究。先觉之士至有逆知。其至理之未至者。佛学之行莫博于此时矣。弥天道安至于远公辟地东南佛陀耶舍远相从游而辟世。君子相依于离乱之世。乃若宝公双林诸公起而说法。而佛学大盛于东南矣。若夫智者弘法华于天台。三藏开般若于唐初。清凉广华严于五台。密公说圆觉于草堂。宣公严律教于南山。金刚启秘密于天宝。大小三乘唯识等论。专门名家豪分缕析。汗牛充栋。学者千百。有皓首而不能穷极者焉。达磨之来则有五传其衣。五宗斯立。同源异派自梁历宋。谓之传法正宗。</p>
                      <p>　　我国朝秘密之兴义学之广。亦前代之所未有。此其大略也。记载之书昔有宝林等传。世久失传。而传灯之录僧宝之史。仅及禅宗。若夫经论之师各传于其教。宰臣外护因事而见录。岂无遗阙。近世有为佛祖统纪者。儗诸史记书事无法。识者病焉。时则有若嘉兴祥符禅寺住持华亭念常。得临济之旨于晦机之室。禅悦之外博及群书。乃取佛祖住世之本末。说法之因缘。译经弘教之师。衣法嫡传之裔。正流旁出散圣异僧。时君世主之所尊尚。王臣将相之所护持。论驳异同参考讹正。二十余年始克成编。谓之佛祖历代通载。凡二十二卷。其首卷则言彰所知论器世界情世界道果无为五论。则我世祖皇帝时发思八帝师对御之所陈说。是以冠诸篇首。其下则以天元甲子。纪世主之年。因时君之年。纪教门之事。去其繁杂谬妄。存其证信不诬。而佛道世道污隆盛衰。可并见于此矣。嗟夫十世古今不离当念。尘影起灭何足记哉。尝见沩山有问于仰山。每有年代深远之对。则亦悯先觉之无闻者乎。而法华一经。前劫后劫十号无二。又曰。观彼久远犹古今日。则此书宜在所取乎。至正元年六月十一日。微笑庵道人虞集序。</p>
<div class="jwbt-box"><div class="jwbtbm"><a name=j1613-01-3><a href="1613-01.htm#MENU-top">华亭梅屋常禅师本传通载序</div></div></a></a>
<p>　　夫语言文字。载道之器。传远之用。历千古微简牍。何以纪事考实耶大成至圣。春秋作而贼乱惧大觉世尊。经律集而贤哲兴。其五经六艺诸子百家。立言垂训。后之来学明今酌古。游心仁义。非编册之益乎。佛祖历代通载。梅屋禅师之所作也。其文博其理明。叙事且实出入经典考正宗传。殊有补于名教。至正辛巳。翰林道园虞公。序冠其首益尊韪之。禅师世居华亭。黄姓。父文祐。母杨氏。初祈嗣于观世音。忽一夕梦僧庞眉雪发。称大长老托宿焉。因而娠。至元壬午三月十有二日诞于夜。神光烛室异香袭人。逾日不散。既长喜焚香。孤坐。风骨秀异气宇英爽。年十二恳父母求出家。母钟爱之。诱以世务终莫夺其志。遂舍之。依平江圆明院体志。习经书尚倜傥。疏财慕义栖心律典。元贞乙未江淮总统所。授以文凭。薙发受具。弱冠游江浙大丛林。博究群经。宿师硕德以礼为罗延之。皆撝谦弗就。至大戊申。佛智晦机和尚。自江西百丈。迁杭之净慈。禅师往参承值上堂。佛智举太原孚上座闻角声因缘。颂云。琴生入沧海。太史游名山。从此扬州城外路。令严不许早开关。有省于言下。投丈室呈所解。佛智颔之。遂俾掌记室。嘱之曰。真吾教伟器。外护文苑之奇材也。服勤七年。延祐乙卯佛智迁径山。禅师职后版。表率明年朝廷差官理治教门。承遴选瑞世嘉兴祥符。至治癸亥夏五乘驿赴京缮写黄金佛经。暇日得以观光三都游览胜概。礼五台曼殊室利。披燕金遗墟之迹。由以动司马撰书之志。出入翰相之门讨论坟典。升诸名师堂奥讲解经章。如司徒云麓洪公别峰印公。皆尊爱之帝师命坐授食。闻大喜乐密乘之要。自京而回姑苏。万寿主席分半座以延说法。众服其有德。自非宿有灵姿禀慧多生。曷以臻其明敏。著述祖祢彰显正教。致公卿大人笃敬也耶。至大间愚执侍佛智。获奉教于禅师。知梗概而序之。禅师讳念常。梅屋其号焉。至正四年三月。松江余山昭庆住持比丘觉岸谨序。</p>
<div class="jwbt-box"><div class="jwbtbm"><a name=j1613-01-4><a href="1613-01.htm#MENU-top">佛祖历代通载凡例</div></div></a></a>
<p>　　一世祖皇帝玉音一百段。出弘教集。实帝师大臣钦承对旨。谨置于编一帝师所说彰所知论。冠于篇者尊之也一吾佛世尊未生以前时代。本不与书。欲便初学。卷自太古始一往古帝王。即位改元崩殂及僭国之主。宰臣护教尊法者。略见始末。余不书一帝王于圣教御制赞序及大臣硕儒撰述。其间有关大教者。皆具载焉一僧道对析论辨。详收始末以备参考一世尊示灭之后。凡经百年必书。其于旃檀像及教被东土之年仿此一佛祖传法偈。翻译详见梁大同六年一教门隆替。并依史籍编录。使来学知有自焉一诸祖事实。备载于示寂之年。仿先经终义之例一屏山居士鸣道集说。凡二百一十七篇。今录一十九篇。盖彰其识见耳一教门事要。异同讹正略加考定。据诸传记摭集。不以私臆谬加论辨。或恐繁失于冗简失于陋。以俟博雅之士。改而正之一太史公史记称。黄帝三十八年。命风后定甲子。始因而编之。随年列为横历于上佛祖历代通载凡例。</p>
<div class="jwbt-box"><div class="jwbtbm"><a name=j1613-01-5><a href="1613-01.htm#MENU-top">佛祖历代通载目录</div></div></a></a>
<p>　　第一卷目录</p>
                      <p>　　第二卷　七佛偈　彰所知论器世界品　日轮　月轮　诸星宿　妙高山三十三天　情世界总有六种　人祖大梵　三末多王及诸王种　器世界坏(并赞)</p>
                      <p>　　第三卷　盘古王　天皇　地皇　人皇　五纪　有巢氏　燧人氏　伏羲氏　社神　神农氏黄帝　少昊　颛顼　帝喾　唐尧　虞舜　夏后氏　殷汤　周文王　武王　成王(立七庙制)　稷神　四国诸侯　康王</p>
                      <p>　　第四卷　周昭王　世尊示降生　世尊示出家　穆王　世尊示成道　瑞像缘起　世尊示说法　世尊示涅槃　孝王　第一祖摩诃迦葉秦非子　厉王　二祖阿难　上座大众二部　宣王　三祖商那和修　王杀杜伯感报　平王　四祖优波鞠多　庄王　五祖提多迦　襄王　六祖弥遮迦　定王　老聃生于楚　七祖婆须密　灵王　孔子生于鲁　景王　八祖佛陀难提　敬王　九祖伏驮密多　贞定王　十祖胁尊者</p>
                      <p>　　第五卷　周安王　十一祖富那耶舍　显王　十二祖马鸣大士　赧王　十三祖迦毗摩罗　秦始皇　室利防等十八化人　十四祖龙树尊者　西汉文帝十五祖迦那提婆　武帝　十六祖罗睺罗多　昭帝　十七祖僧迦难提　宣帝　论师无著天亲　成帝　十八祖伽耶舍多　新室王莽　十九祖鸠摩罗多　东汉明帝　帝梦金人　教流东土　摩腾竺法兰　释道比较焚经　二十祖阇夜多</p>
                      <p>　　第六卷　安帝　二十一祖婆修盘头　桓帝　安世高至洛　二十二祖摩拏罗　灵帝　竺佛朔至洛　黄巾作叛　献帝　牟子理惑论汉史范晔论释　袁宏论佛　康猛竺大力至京　二十三祖鹤勒那　道始作灵宝醮章　三国魏文帝　蜀先生　吴大帝　维只难支谦　明帝　曹植传　齐王芳　康僧会至吴　吴阚泽论佛　二十四祖师子尊者　昙摩迦罗等传律　高贵乡公　罽宾贼乱累释　陈留王　沙门朱士衡讲经始</p>
                      <p>　　第七卷　西晋武帝　吴皓毁神祠及梵宇　竺法护至京(论)　育王塔缘起　惠帝(十六国附见)　鲍靖撰三皇经　竺耆域至洛　愍帝　维卫迦葉石像至吴　元帝(有叙)沙门吉友至建康　明帝　二十五祖婆舍斯多　成帝　三藏惠理至杭　庾冰议令僧拜俗　何充议不应拜俗　穆帝　佛图澄示寂(论)　释涉公入寂　沙门于法开医术　哀帝　诏竺潜讲经　诏支遁继讲　郄超慕佛　废帝　释道安法师(论)　孙绰　许询　桓温末年奉法　简文帝　诏法旷禳星</p>
                      <p>　　第八卷　东晋武帝　东林惠远法师　刘遗民卒　符秦德星现获安什　秦主姚苌感报　北魏道武皇帝　二十六祖不如密多　安帝　太山竺僧朗　北魏兴佛教诏罗什法师(论)　道[契-大+石]僧正　道融与婆罗门辩论　道恒道标抗表行道　僧睿四海僧望　僧肇详定经论　天竺弗多罗尊者　佛陀耶舍尊者　柏玄下书令僧拜俗　沙门不敬王者论　　佛驮跋陀被摈　招渊明入社　法果初受封爵　法显西天取经始　三藏昙无谶至姑臧　道生法师竖石为徒　恭帝　北魏崔浩荐寇谦之(论)　玄高禅师被谮　齐著作魏收佛老志</p>
                      <p>　　第九卷　宋文帝　神僧杯渡　求那跋陀罗入朝　帝幸大庄严寺　谢灵运伏诛　求那跋摩三藏　萧京尹请制建寺像　帝幸曲水　惠琳叛教获报(论)　诏法瑗主天保寺浩谮太子及僧玄高　魏寇谦之修张鲁术　魏武诏诛天下沙门　魏武受箓建靓轮宫　魏崔皓伏诛(论)　沙门昙始至魏救法　魏又下诏复释　武帝　二十七祖般若多罗　诏求那跋陀罗　诏道猷为新安法主　中兴寺宝亮法师　羌人高阇反累释　右司陈僧拜俗　朱灵期遇圣僧　姚兴钦重僧导　废帝　疏勒王送佛衣　明帝　宝志大士　康居邵硕公　诏僧瑾为僧正　魏史释老志　齐太祖　帝幸僧远所居　武帝　敕法献为僧主　玄畅首述华严疏(论)　宝志狱中显化　昙超为龙说法　顾欢夷夏论　司徒袁粲驳夷夏论　孟景翼正一论　张融作门律辟之(论)　魏诏度僧尼　东昏侯　陈显明造步虚经　和帝　僧伽跋陀罗律藏</p>
                      <p>　　第十卷　梁武帝　陶弘景造太清经　诏志公任便宣化　郗氏夫人求忏　帝舍邪归正愿文　何点何胤不仕　帝注大品命法云讲　魏主尚释　诏僧旻讲胜鬘经　帝制涅盘疏序宗庙祭祀戒杀　沈休文中食论　魏胡太后建寺　惠皎着高僧传　僧朗及道英神异　帝受归戒　僧达入水观　僧藏谏帝律僧　藏登御座　魏评释道　魏书佛老志　初祖达磨大师(论)　昭明太子　刘勰出家　双林傅大士　惠约法师　高王经缘起　译佛祖偈始末　隐士阮孝绪　古今书籍之数　逆贼侯景反　梁史魏征论　简文帝　北齐台宗惠文禅师　元帝　真谛三藏　荆山居士陆法和　北齐诏稠禅师　敬帝　北齐敕陆修静与昙显角试　北齐杜弼　齐著作王劭述佛　周恶黑衣废释</p>
                      <p>　　第十一卷　陈高祖　柏岩稠禅师　洪偃法师　宝琼法师　卫元嵩上疏减僧　废帝　天台惠思禅师　宣帝　周武命三教伸述利病　周武灭佛甄鸾上笑道论　道安着二教论　周武登座序废立义　静蔼以法灭舍身　任道琳伸请复教　隋文帝　下诏复教　法师昙延授帝八戒　释尼智仙传　律师灵藏陪驾　李士谦喻报应说　二祖惠可大师　天台智者禅师　诏三十州建塔　文中子讲道(负苓篇附并论)　阇那笈多译法华经　诏问洪山智舜禅师　炀帝　诏僧道拜俗明瞻登对而罢　三祖僧璨大师　杨宏率僧道论议　恭帝　神僧法喜传(并论)</p>
                      <p>　　第十二卷　唐高祖　诏僧道论议定优劣　傅奕疏请灭释　李师政内德论(辨惑篇附)　诏汰释道二教　太宗　帝问群臣治政难易　敕建寺以度陈亡　玄奘往西天求法　敕葬玄琬法师诏度僧尼建寺　太子问张士衡奉佛事　诏道先释后</p>
                      <p>　　第十三卷　敕魏王泰祭虞世南　诏三学秀异论议　惠琳被谮　华严杜顺法师　傅奕感报　丞相萧瑀传　帝幸弘福寺　只罗国主仰唐声教　原州瑞石记国祯祥　玄奘赍经归朝　三藏进新译经请序　秘谶女主代有天下　帝劝奘师罢道为政　奘陈辞愿终身行道　帝制三藏圣教序(谢表附)　太子继圣教序　赐奘百金磨衲　诏创弘法院留奘师　诏建大慈恩寺　诏奘陪驾　史赞并论</p>
                      <p>　　第十四卷　唐高宗　四祖道信大师　敕建大慈恩塔　惠宽禅师及姐信相　天竺致书奘师(答书附)　立法师斥吕才论　制设官监护译经　御制大慈恩寺碑(谢表附)　奘法师示疾　诏辨二教先后牛头法融禅师　追僧道论议　奘法师表辞还山　复追僧道论议　屈僧拜俗道宣上疏</p>
                      <p>　　第十五卷　法师玄奘示寂　道世法师辩道经真伪　南山道宣律师　诏僧道定夺化胡经　五祖弘忍大师(史赞)　佛陀波利尊者　慈恩窥基法师　道世着法苑珠林　则天武后　始定母服及建明堂　庆山始出　译华严大经　诏康法藏为僧　诏嵩山惠安禅师　义净三藏自西土回　敛僧钱铸佛像(论)　诏贤首法藏讲新经　铸像成百僚礼祀　中宗　房融润文译楞严　诏六祖不起　大通神秀禅师(张说作记)　神僧万回法云公(论)　诏僧道齐行并集　安国师卒　诏三藏实叉难提　泗洲大圣　召道岸律师授戒　菩提流志译宝积经　诏一行赴阙不起</p>
                      <p>　　第十六卷　唐睿宗　六祖惠能大师　玄宗　永嘉玄觉禅师　诏一行禅师赴阙　嵩岳元圭禅师(论)　天竺三藏无畏至京　宋璟礼六祖塔　诏一行改撰大衍历　智升上藏经目录一行制黄道仪成　郭行女尝斋感报　牛云求聪感应　日本始有律　三藏菩提流志卒　嵩山破窖堕　一行示寂(论)　般若心经序(张说作)　重定五服制　三藏金刚智卒　义福禅师卒　恒州张果先生　三藏无畏卒</p>
                      <p>　　第十七卷　不空三藏降狂象(论)　法秀献回向寺玉箫　李长者着华严合论　青原行思禅师　兴唐寺普寂卒　太子詹事严挺之　诏本净禅师赴阙　南岳怀让禅师　诏道士吴筠问道　制僧尼给祠部始　诏不空验罗思远　鹤林玄素禅师　诏立毗沙门天王祠　台宗左溪玄朗禅师　天台法门议(梁肃作)　鲁山元德秀卒(论)　肃宗　阆州斩画像　纳钱度僧道始　新罗无漏凌空立化　诏南阳惠忠禅师　诏置放生池碑(颜真卿撰)　王摩诘卒　真如升天授十三宝</p>
                      <p>　　第十八卷　唐代宗　良贲造新仁王经疏　道义始作盂兰盆会　杜鸿渐问法于无住禅师(论)　清凉澄观国师　召忠国师试太白山人　诏径山国一禅师　牛头惠忠禅师　忠国师试大耳三藏(论)　不空三藏碑(严郢作)昙一律师碑(梁肃作)　三祖镜智禅师碑(独孤及作)　抚州宝应戒坛记(颜真卿作)　史华与僧崇惠角法　李源访圆泽　诏耽源问无缝塔话　天柱山崇惠禅师　德宗　千臂千钵文殊经序</p>
                      <p>　　第十九卷　南岳明瓒禅师　荆溪湛然禅师　止观统例(梁肃作)　御制大乘六波罗蜜经序　马祖道一禅师　大珠惠海禅师　石头希迁禅师　诏清凉讲华严经题　诏清凉讲华严宗旨　东林熙怡律师碑(许尧佐作)　黄石岩记(刘轲作)　云峰法证律师　陆羽传　东都圣善凝公　幽州盘山宝积禅师　浚上人归淮南序(子厚作)　南岳般州和上碑(子厚作)　顺宗　鹦鹉舍利记(韦皋作)　帝问法于佛光满禅师</p>
                      <p>　　第二十卷　唐宪宗　鹅湖大义禅师　寒山拾得丰干　荆州天皇道悟禅师　荆州天王道悟禅师(并论)　江西北兰让禅师　上问政宽猛孰先　信州草衣记(德舆撰)　上问澄观华严法界　无著禅者入五台诏怀恽禅师居上寺　庞居士　弥陀和尚碑(子厚作)　永州净土院记(子厚作)　智辩法师施食感报　道树法师降夭幻　百丈怀海禅师　大明律师碑(子厚作)　马总奏六祖谥碑(子厚作)　五台邓隐峰　归宗智常禅师　布毛会通侍者</p>
                      <p>　　第二十一卷　重巽赴中丞请序(子厚作)　陕右马郎妇　上弘律师碑(白乐天作)　台教元浩禅师　诏迎佛骨韩愈排佛表　韩潮州遇大颠辨论　潮阳大颠禅师　柳州刺史子厚　北山神清法师　穆宗　鸟窠禅师　诏无业禅师不赴　龙潭崇信禅师　杭永福石壁经记(元微之作)　王智兴冒禁置戒坛　福州古灵禅师</p>
                      <p>　　第二十二卷　唐敬宗　诏刘从政资质仙事　文宗　药山惟俨禅师碑　李翱作复性书　　苏州重玄石经碑(白居易作)　丹霞天然禅师　凌行婆　蛤蜊中现菩萨像　李训上疏沙汰僧尼南泉普愿禅师　大达法师碑(裴休作)　清凉国师碑铭(御赞附)　圭峰宗密禅师</p>
                      <p>　　第二十三卷　武宗　潭州云岩晟禅师　帝锐意永仙诏(僧道论议)　作望仙台于禁中　敕并省天下佛寺　诏下废释(史赞)　宣宗　诏复释氏　香山居士白居易　贬李德裕诏　华林善觉禅师　黄檗希运禅师　诏弘辩问南北宗旨　复庐山东林碑(崔黯作)　沩山灵祐禅师　李节赠疏言序　诏罗浮轩辕问摄生　补陀示现事迹</p>
                      <p>　　第二十四卷　唐懿宗　大慈寰中禅师　德山宣鉴禅师　临济义玄禅师　长沙景岑禅师　洞山良价禅师　悟达国师知玄传　裴相国禅源诠序　诏迎佛骨(史赞附)　僖宗夹山善会禅师　岩头全豁禅师　昭宗(此下十三处霸)　仰山惠寂禅师</p>
                      <p>　　第二十五卷　赵州从谂禅师　云居道膺禅师　五代　梁太祖朱温　雪峰义存禅师　玄沙师备禅师　惟劲集宝林传　末帝　明州布袋和上　唐庄宗李存勖　兴化存奖禅师　明宗　长庆惠棱禅师　圣节设立试僧科　晋石敬瑭　打钟息苦缘起　辽主德光御汴宫　汉刘知远　云门文偃禅师　周郭威　南院惠颙禅师　世宗　诏废释造僧帐　清凉文益禅师</p>
                      <p>　　第二十六卷　宋太祖　诏雕佛经一藏　德韶国师示寂　风穴延沼禅师　永明智觉禅师　吴越王作宗镜序　宗镜后序(杨无为作)　太宗　御制三藏圣教序　赞宁修大宋僧传诏立译经院　赵普报应　香林澄远禅师　南安自严尊者　首山省念禅师　真宗　帝制继圣教序　道原集传灯录　诏诸路建天庆观　孤山智圆法师</p>
                      <p>　　第二十七卷　汾阳善昭禅师　赐天台教入藏　大阳警玄禅师　四明法智讲师　长水子璇法师　慈云遵式忏主　御制广灯录序　慈明楚圆禅师　杨岐方会禅师　言法华　李觏留意佛书　浮山法远禅师　诏怀琏禅师住净因　雪窦重显禅师　华严道隆禅师　达观昙颖禅师　天衣义怀禅师　欧阳修问临终事　天钵重元禅师　英宗　云峰文悦禅师　诏赐民间寺额</p>
                      <p>　　第二十八卷　宋神宗　圆通居讷禅师　明教契嵩禅师　白云守端禅师　华亭惠辨都师　吉州庆间禅师　舒州义青禅师　嘉兴真如法堂记(司马光作)　金国李屏山论　明道厌科举立论金国屏山有辨　哲宗　送蹇拱辰参照觉(张无尽作)　高丽义天僧统　晋水净源禅师　蒋山赞元禅师　苏老泉圆觉院记　东坡磨衲赞　圆通法秀禅师　东林常总禅师　玉泉承皓禅师　辨才元净法师　净因道臻禅师</p>
                      <p>　　第二十九卷　智海慕喆禅师　云居元祐禅师　佛印了元禅师　瑞光宗本禅师　黄龙祖心禅师　徽宗　御制续灯录序　蕲州五祖法演禅师　法云善本禅师　蔡京食鹑感梦　大树惠持入定　帝幸玉清昭阳宫　女真叛辽　死心悟新禅师　灵芝元照律师　林灵素以术要君　黄龙惟清禅师　佛鉴惠勤禅师　上听林灵素讲经　大金立国　改佛号灭僧寺　张无尽传　觉范德洪禅师　诏道法师复僧服(北涧铭附)</p>
                      <p>　　第三十卷　南宋高宗　西竺苏陀室利　圆悟克勤禅师　虎丘绍隆禅师　佛智端裕禅师　牧庵法忠禅师　真歇清了禅师　感山晓莹禅师　宏智正觉禅师　孝宗应庵昙华禅师　径山宗杲禅师　大禅了明禅师　石室祖琇禅师　普庵印肃禅师　庆寿教亨禅师　瞎堂惠远禅师　帝制原道论(并观音赞)　诏刊天台教藏　德藏可观法师　帝注圆觉经赐径山　宋遣宇文虚中使金</p>
                      <p>　　第三十一卷　光宗　王孝礼言影表　净慈彦充禅师　宁宗　灵隐崇岳禅师　佛照德光禅师　紫微观记(元遗山作)　屏山居士鸣道集说　吽哈啰悉利幢记　郑州普照道悟禅师　资寿尼无著禅师</p>
                      <p>　　第三十二卷　大元太祖皇帝　天竺此峰宗印讲师　宪宗　庆寿海云印简大师　世祖(上)　拜刘秉忠太保参领中书省事制　帝师说羯磨仪轨序　刘太保神道碑　谥刘太保文贞制　帝师发思八行状圣旨僧道辨析</p>
                      <p>　　第三十三卷　焚诸路道藏经碑　辨伪录随函序　辨伪录一十四章(一之八)</p>
                      <p>　　第三十四卷　世祖(下)　辨伪录(九之十四)　诏禁道藏经品目　焚道藏经下火文　僧道持论名衔　江南禅教登对录</p>
                      <p>　　第三十五卷　径山云峰妙高禅师　世祖弘教玉音百段　成宗　五台真觉文才国师胆巴金刚上师　武宗　敕撰临济正宗记　乞台萨里碑　上都华严至温禅师</p>
                      <p>　　第三十六卷　革僧衙门论　仁宗　三藏沙啰巴译师　秦州普觉英辨论师　敕建瑞像殿记　加封普庵宣命　京都崇恩谦讲师　京城普庆法闻律师　三藏达益巴国师　京师宝集妙文讲师　英宗　诏各路建帝师殿碑　五台普宁了性讲师　玉山普安宝严讲师　天目中峰明本国师　大都妙善尼舍蓝蓝　临坛大德惠汶律师今上皇帝万万岁佛祖历代通载目录(终)</p>
<div class="jwbt-box"><div class="jwbt"><a name=j1613-01-6><a href="1613-01.htm#MENU-top">佛祖历代通载卷第二</div></div></a></a>
<p>　　⊙七佛偈。</p>
                      <p>　　毗婆尸佛(过去庄严劫第九百九十八尊)偈曰。身从无相中受生。犹如幻出诸形像。幻人心识本来无。罪福皆空无所住。长阿含经云。人寿八万岁时此佛出世。种刹利。姓拘利若。父槃头母槃头婆提。居槃头婆提城。坐婆罗树下说法。三会度人三十四万八千人。神足二。一名骞茶。二名提舍。侍者无忧。子方膺。</p>
                      <p>　　尸弃佛(庄严劫第九百九十九尊)偈曰。起诸善法本是幻。造诸恶业亦是幻。身如聚沫心如风。幻出无根无实性。长阿含经云。人寿七万岁时此佛出世。种刹利。姓拘利若。父明相。母光曜。居光相城。坐分陀利树下说法。三会度人二十五万。神足二。一名阿毗浮。二名婆婆。侍者忍行。子无量。</p>
                      <p>　　毗舍浮佛(庄严劫第一千尊)偈曰。假借四大以为身。心本无生因境有。前境若无心亦无。罪福如幻起亦灭。长阿含经云。人寿六万岁时此佛出世。种刹利。姓拘利若。父善灯。母称戒。居无喻城。坐博洛叉树下说法。二会度人一十三万。神足二。一名扶游。二名郁多摩。侍者寂灭。子妙觉。</p>
                      <p>　　拘留孙佛(见在贤劫第一尊)偈曰。见身无实是佛身。了心如幻是佛幻。了得身心本性空。斯人与佛何殊别。长阿含经云。人寿四万岁时此佛出世。种婆罗门。姓迦葉。父礼德。母善枝。居安和城。坐尸利沙树下说法。一会度人四万。神足二。一萨尼。二毗楼。侍者善觉。子上胜。</p>
                      <p>　　拘那含牟尼佛(贤劫第二尊)偈曰。佛不见佛知是佛。若实有知别无佛。智者能知罪性空。坦然不怖于生死。长阿含经云。人寿三万岁时此佛出世。种婆罗门。姓迦葉。父大德。母善胜。居清净城。坐优昙婆罗树下说法。一会度人三万。神足二。一舒槃那。二郁多楼。侍者安和。子导师。</p>
                      <p>　　迦葉佛(贤劫第三尊)偈曰。一切众生性清净。从本无生无可灭。即此身心是幻生。幻化之中无罪福。长阿含经云。人寿二万岁时此佛出世。种婆罗门。姓迦葉。父梵德。母财主。居波罗奈城。坐尼拘类树下说法。一会度人二万。神足二。一提舍。二婆罗婆。侍者善友。子进军。</p>
                      <p>　　释迦牟尼佛(贤劫第四尊)偈曰。法本法无法。无法法亦法。今付无法时。法法何曾法。姓刹利。父净饭天。母大清净。居舍卫城。坐菩提树下说法。一会弟子一千二百五十人。度人无数。神足二。一舍利弗二目犍连。侍者阿难。子罗睺罗。</p>
                      <p>　　古佛应世绵历无穷。不可以周知悉数也。世尊有云。我以如来知见力故。观彼久远犹若今日。故按佛名经。纪过现二劫千如来。暨于释迦但标七佛。阿含经云。七佛精进力。放光灭暗冥。各各坐诸树。于中成正觉。佛祖偈翻译。乃高僧云启一同天竺那连耶舍三藏。于龟兹国译出。本末载于梁大同六年。</p>
                      <p>　　大元帝师发合思巴说。</p>
                      <p>　　彰所知论　宣授江淮福建等处释教总统法性三藏弘教佛智大师沙罗巴译。</p>
                      <p>　　⊙器世界品。</p>
                      <p>　　器世界所成之体。即四大种种具生。故地坚水湿火暖风动。是等大种最极微细者曰极微尘。亦名邻虚尘。不能析释。彼七邻虚为一极微。彼七极微为一微尘。彼七微尘为一透金尘。彼七透金尘为一透水尘。彼七透水尘为一兔毛尘。彼七兔毛尘为一羊毛尘。彼七羊毛尘为一牛毛尘。彼七牛毛尘为一游隙尘。彼七游隙尘为一虮量。彼七虮量为一虱量。彼七虱量为一麦量。彼七麦量为一指节。三节为一指。二十四指横布为一肘四肘为一弓。五百弓量成一俱卢舍。八俱卢舍成一由旬。此是度量世界身相。成世界因由。一切有情共业所感。云何成耶。从空界中十方风起互相冲激。坚密不动为妙风轮。其色青白极大坚实。深十六洛叉由旬。广量无数。由暖生云名曰金藏。降注大雨依风而住。谓之底海。深十一洛叉二万由旬。广十二洛叉三千四百半由旬。其水搏激上结成金。如熟乳停上凝成膜。即金地轮。故水轮减唯厚八洛叉。余转成金。厚三洛叉二万由旬。金轮广量与水轮等。周围即成三倍。合三十六洛叉一万三百五十由旬。其前风轮娑婆界底。地水二轮四洲果底。于地轮上复澍大雨即成大海。被风钻击精妙品聚成妙高山。中品聚集成七金山。下品聚集成轮围山。杂品聚集成四洲等。其妙高体。东银南琉璃西玻璃珂北金所成。余七唯金。四洲地等杂品所成。彼轮围山唯铁所成。其妙高量入水八万緰缮那。比于余山皆悉高妙。故曰妙高。然后次第七金山者。一踰乾陀罗。高四万由旬。二伊沙陀罗。高二万由旬。三佉得罗柯。高一万由旬。四修腾娑罗。高五千由旬。五阿输割那。高二千五百由旬。六毗泥怛迦那。高千二百五十由旬。七尼民陀罗。高六百二十五由旬(藏论疏云。一持双山。二持轴山。三檐木山。四善见山。五马耳山。六象鼻山。七鱼嘴山)四大洲外有轮围山。高二百一十二由旬半。彼等广量各各自与出水量同。七金山间诸龙王等游戏之处名曰戏海。八山间七海近妙高者。一踰乾陀罗海。广八万由旬。二伊沙陀罗海。广四万由旬。三佉得罗柯海。广二万由旬。四修腾娑罗海。广一万由旬。五阿输割那海。广五千由旬。六毗泥怛迦那海。广二千五百由旬。七尼民陀罗海。广一千二百五十由旬。盈八功德水。八山七海其相咸方。外海味碱。尼民陀罗至轮围山。二山相去三洛叉二万二千由旬。其外海水虽无有分。由妙高色。东海色白。南海色青。西海色红。北海色黄。现是等色。故称四海。是彼周边三十六洛叉七百五十由旬。外轮围山。周围三十六洛叉二千六百二十五由旬。其外海南赡部洲者。状如车厢。狭向铁围三由旬半。余三边者。各二千由旬。周围六千三由旬半。有二中洲。东遮摩罗(此云猫牛)西婆罗摩罗(此云胜猫牛)赡部中央摩竭陀国。三世诸佛所生之处。次此向北度九黑山有大雪山。名具吉祥。其山北边有香醉山。是二山间有大龙王。名曰无热。所居之池曰阿耨达(此云无热)其状四方面各五十由旬。周围二百由旬。池内遍满八功德水。从此池内出四大河。东殑伽河。从象口中流出银沙。共五百河流归东海。南辛渡河。从牛口中流出琉璃沙。共五百河流归南海。西缚刍河。从马口中流出玻璃珂沙。共五百河流归西海。北悉怛河。从师子口中流出金沙。共五百河流归北海。是彼四河从无热池右绕七匝随方流转。是香山北度二十由旬。彼处有岩名难陀。岩面各五十由旬。周围二百由旬。高三由旬半。又有八千小岩。其岩北边二十由旬有娑罗树王。名曰善住。其根入地四十弓量。高八十弓量。七重行树罗列围绕。东边度二十由旬有缓流池。其状圆相。广五十由旬。周围一百五十由旬。又有八千小池。盈八功德水。内有莲华。叶若牛皮。其茎如轴。花若车轮味美如蜜。是处又有帝释临战。所乘象王名曰善住。与八千象寒四月时住金岩所。热四月时住善住所。雨四月时住缓流池。无热池侧有赡部树。果实味美其量如瓮。熟时堕水出赡部音。龙化为鱼吞啖是果。残者遇流成赡部金。由此树名故号赡部。此洲向西有乌佃国。大金刚宫持种所居。金刚乘法从彼而传。南海之中山曰持舡。观音菩萨居止其顶。圣多罗母居止山下。东有五峰。文殊菩萨居止其上。有十六大国千数小国。又有三百六千种人。七百二十种异音。其外海东洲曰胜身。状若半月。对妙高边三百五十由旬。余边六十由旬。周围六千三百五十由旬。其洲二边有二中洲。北提诃(此云身)南毗提诃(此云胜身)是彼三洲越余洲等七多罗树。或曰。洲人相貌端严其身胜故。名曰胜身。其外海北洲曰鸠娄。其状四角　方相似。边各二千由旬。周围八千由旬。其洲二边有二中洲。一名鸠娄(此云有胜)二高罗娑(此云有胜边)彼洲人等所有受用出如意树。临没七日。其如意树出不美音。报曰。当七日死。或曰洲人卑舌即割食肉鬼音。故曰鸠娄。是不美音。其外海西洲曰牛货。形如满月。径二千五百由旬。周围七千五百由旬。有二中洲。南舍搋(此云具谄)北揾怛罗曼怛哩拏(此云仪上)彼洲人等多宝牛货。故曰牛货。洲海山等向下皆悉八万由旬。近金地故近赡部洲。星割棘洲金洲月洲等者。系赡部洲。余大洲等。小洲亦尔。次上空中四万由旬。纯净无碍。胜坚风轮。从右而旋。日月星宿空居天等依止而住。</p>
                      <p>　　⊙日轮者。火珠所成。径五十一由旬。周围百五十三由旬。厚六由旬零十八分。上有金缘。其上复有金银琉璃玻璃珂等。秀成四角。日天子等所居宫殿由风运行。一昼一夜绕四大洲。日行向北时日即长。南行时短。行南北间时昼夜停。由游处光即有寒暑。为冬夏际。北行六月南行六月。行至中道。曰日月回。星轮历遍谓之一岁。</p>
                      <p>　　⊙月轮者。水珠所成。径五十由旬。周围百五十由旬。厚六由旬零十八分。其上复有金银琉璃玻璃珂等。秀成四角。月天子等所居宫殿。是彼日月相去远近自影增减。由增一分即生上半十五分毕。谓之圆满。由减一分即生下半自影覆彼十五分毕。曰不圆满。由增减故名曰宿空。由一昼夜名曰宿地。如是三十名曰一月。</p>
                      <p>　　⊙诸星宿者。空居天宫诸宝所成。其形皆圆。小一牛吼。中三牛吼。大六牛吼。周围三倍。系四王众。</p>
                      <p>　　⊙妙高山者。有四层级。始从水际向上相去十千由旬。即初层级。从妙高山傍出十六千由旬。向上相去一万由旬。即二层级。傍出八千由旬。向上相去一万由旬。即三层级。傍出四千由旬。向上相去一万由旬。即四层级。傍出二千由旬。彼妙高山。其顶四角。各秀一峰。高四由旬半。广百二十五由旬。周围五百由旬。有药叉神于中止住。是山顶上三十三天。中央城曰善见。纯金所成。高一由旬半。面各二千五百由旬。周万由旬。其城体金。俱用百一杂宝严饰。其地柔软如兜罗绵。是城四面有一万六千宝柱宝桴宝椽宝檐。四面四门又有千数阙一小门。四大衢道有诸小衢。其四门侧。五百天子皆服坚铠守护是门。城中有帝释殿曰最胜处。亦曰殊胜殿。其状四方。高四百由旬半。面各二百五十由旬。周千由旬。百一却敌。一一却敌各有七楼。一一宝楼各七小楼。一一小楼各七池沼。一一池沼各七莲华。一一华上各有七数童男童女。奏种种乐。歌舞欢娱。善见城东有诸所乘。曰众车苑。高千由旬。南临战处曰粗恶苑。西诸行处曰相杂苑。北游戏处名欢喜苑。纵广同前。其苑等外度二十由旬有善地。曰众车粗恶相杂欢喜。量同四苑。善见东北有如意树。名波利阇多。亦名圆生树。根深五十由旬。高百由旬。枝条傍布五十由旬。能施欲乐。下有盘石。曰阿[口*栗]摩丽歌。色白如氎面各五十由旬。周二百由旬。善见西南诸天集处。名善法堂。周九百由旬。其状圆相。是堂中央有帝释座。纯金所成。其座周围有三十二辅臣之座。咸皆布列。三十三天。向上度八万由旬。于空界中依风而住。诸宝所成○离诤天宫。量若妙高山顶二倍。上度一亿六万由旬。于空界中依风而住。诸宝所成○兜率天宫量如离诤。纵广二倍。上度三洛叉二万由旬。于空界中依风而住。诸宝所成○化乐天宫量如兜率。纵广二倍。上度六洛叉四万由旬。于空界中依风而住。诸宝所成○他化自在天宫量同化乐。纵广二倍。此即欲界。上有初禅。如是四洲七山妙高轮围欲界六天并初禅等。谓四洲界一数至千为小千界。一小铁围山围绕。此小千界一数至千为中千界。一中铁围山围绕。此中千界一数至千为三千大千世界。一大铁围山围绕。如是有百亿数四洲界等皆悉行布。铁围山等诸洲山间黑暗之处。无有昼夜举手无见○初禅天量等四洲界○二禅天量等小千界○三禅天量等中千界。○四禅天量等三千大千世界。其相去量皆倍倍增。谓曰色界○无色界者。无别处所。若有生者何处命终。即彼生处住无色定。故曰无色。</p>
                      <p>　　⊙情世界品。</p>
                      <p>　　谓情世界总有六种。一者地狱。二者饿鬼。三者傍生。四者人。五者非天。六者天。此等六种名义云何。谓斫坏肢体。故曰地狱。饥渴所逼。故曰饿鬼。傍覆而行。故曰傍生。意多分别。故名曰人。摩[少/兔]沙义。身及受用虽与天同。微分鄙劣。或由无酒。故曰非天。阿修罗义。从梵身生游戏娱乐。或应供养。故谓曰天。是提婆义。一地狱者。赡部洲下过二万由旬。旷廓四方二万由旬。纯铁所成。火焰洞然有八热狱。一曰更活。二曰黑绳。三曰众合。四曰号叫。五曰大号叫。六曰炎热。七曰大炎热。八曰无间○更活狱者。生彼有情先业所感。执众器仗互起冤憎。递相斫害段段堕落。闷绝暂死。空音更活。彼等有情即便更活复相斫害。彼寿量者。四天王天一生之期为一昼夜。如是算数寿五百岁。受是苦楚○黑绳狱者。其狱卒等。于有情身从顶至足。拼界黑绳以火锯钺解斫肢体。由先业力解下上生。彼寿量者。忉利天一生之期为一昼夜。如算数寿一千岁。受是苦楚○众合狱者。生彼有情。以铁槌打或二铁山。犹如羊头二山相合研磕摧坏。二山开时复自然火。又被摧坏。彼寿量者。离诤天一生之期为一昼夜。如是算数寿二千岁。受是苦楚○号叫狱者。生彼有情。怖热铁池入稠林中。火焰炽盛永岁焚烧。由先业力其舌纵广千由旬量。有一大牛。铁角铁甲架铁犁铧。火焰炽盛耕犁其舌。彼寿量者。兜率天一生之期为一昼夜。如是算数寿四千岁。受是苦楚○大号叫狱者。亦与前同。其苦倍增。彼寿量者。化乐天一生之期为一昼夜。如是算数寿八千岁。受是苦楚○炎热狱者。三重铁城火焰洞彻内受苦楚。彼寿量者。他化自在天一生之期为一昼夜。如是寿数万六千岁。受是苦楚○极炎热狱者。亦同其前。其苦倍增。彼寿量者。等半中劫。受是苦楚○无间狱者。于铁室内身一聚焰受极苦楚。彼寿量者。等一中劫○十六增狱者。八热狱傍面各四所。一煻煨增。深皆没膝。有情游彼。才下足时。皮肉与血俱焦烂坠。余剩其骨。举足还生。平复如本。二户粪增。不净淤泥没有情腰。于中多有攘矩吒虫觜利如针钻皮透骨咂食其髓。三峰刃增。复有三种。一刀刃路。谓于此中仰布刀刃以为大道。有情游彼。才下足时。皮肉与血俱断碎坠。举足还生。平复如本。二剑叶林。谓此林树纯以铦利剑刀为叶。有情游彼。风吹叶坠斩刺肢体骨肉零落。有乌驳狗[齒*(虎-儿+且)]掣食之。三铁刺林。名铦摩利。谓此林树有利铁刺。长十六指。有情被逼上下树时。其刺铦利上下劖刺。是等有情血肉皮等挂染刺上。唯剩觔骨。有铁觜乌。探啄有情眼睛脑髓。争竞而食。刀刃路等三种虽殊而铁仗同。故一增摄四。烈河增。名曰无渡。遍满极热烈灰汁水。有情入中。或浮或没。或逆或顺。或横或竖。被蒸被煮骨肉糜烂。如大镬中满盛灰汁置稻米等。猛火下然米等于中上下回转举体糜烂。有情亦然。设欲逃避。于两岸上有诸狱卒。手执刀枪御捍令回。无由得出。此河如堑。前三似苑。彼等名曰近边地狱○八寒狱者。一曰水疱。二曰疱裂。三阿吒吒。四阿波波。五呕喉喉。六裂如郁钵罗华(此云青莲华)七裂如莲华。八裂如大莲华○水疱狱者。生寒冰间极甚严寒。随身生疱曰水疱狱。彼寿量者。摩伽陀国所有大斛八十斛麻。百年除一若芝麻尽。彼寿亦尔○疱裂狱者。由极严寒。其疱而裂黄水漏流。彼寿量者。倍前二十○阿吒吒狱者。由大严寒咬齿忍耐。彼寿量者。倍前二十○阿波波狱者。忍寒音声。彼寿量者。倍前二十○呕喉喉者。由寒号泣出是苦声。彼寿量者。倍前二十○裂如郁钵罗华狱者。严寒身裂如郁钵罗华叶。彼寿量者。倍前二十○裂如莲华狱者。严寒身裂如莲华开。彼寿量者。倍前二十○裂如大莲华狱者。身裂越前。如大莲华开敷多叶。彼寿量者。倍前二十。孤独狱者。在赡部提旷野山间。一昼一夜受苦受乐。相杂受故八热地狱八寒地狱近边孤独。如是名为十八地狱。</p>
                      <p>　　二饿鬼者。王舍城下过五百由旬有饿鬼城。名曰黄白。亦名惨淡。彼鬼王曰阎罗法王。共三十六眷属等居。其类有四。一者外障。二者内障。三者饮食障。四者障饮食。一外障者。饮食音声亦不得闻。二内障者。获微饮食口若针窍不能得入。设能入口咽如马尾无能得过。设若过咽腹若山廓不能饱满。虽满腹中胫如草茎无能举动。受此大苦。三饮食障者。见饮食时。无量狱卒执诸器仗守御无获。四障饮食者。食饮食时。由业所感铁丸铜汁泻置口中从下流出。如是四种皆是饿鬼。彼寿量者。人间一月为一昼夜。如是算数寿五百岁。即当人间一万五千岁。或居人间寒林等处。食血肉等皆饿鬼类。</p>
                      <p>　　三傍生者。多居河海。亦如酒糟混漫而住。以大食小以小食大。互相惊怖。由海波涛住所不定。或处人天。彼寿量者。长如龙王寿半中劫。短如蚋等寿一刹那。身量无定。</p>
                      <p>　　四人者。住四大洲八中洲等及诸小洲。彼寿量者。如赡部洲人。初成劫时其寿无量。次后渐减。今六十岁。次后渐减至十岁间。次复渐增无有定量。北鸠娄人定寿千岁。东胜身人寿五百岁。西牛货人寿二百五十岁。除北鸠娄余有夭横。彼等受用。北鸠娄中食自然稻。衣服璎珞出如意树。余三洲者。食谷肉等资宝受用。彼等身量赡部提人身量(四肘。东胜身人身量八肘。西牛货人身十)六肘。北鸠娄人身三十二肘。人等面相亦如洲状。其小洲人亦如大洲。身各减半。故如是说。</p>
                      <p>　　五非天者。妙高水际下。过一万一千由旬。山旷廓闲光明城内。阿修罗王曰罗睺罗(此云摄脑)众眷属居。又过一万一千由旬。星鬘城内阿修罗王。名曰项鬘。众眷属居。又过一万一千由旬。坚牢城内阿修罗王。名曰妙镇。又曰大力。众眷属居。又过一万一千由旬。甚深城内阿修罗王。名曰毗摩质多罗(此云丝种种亦云纹身)众眷属居。常共帝释比对斗诤。城曰具金。殿名奏乐。如意树王名即怛钵[口*栗]。聚集之处。名曰贤财。石名善贤。苑名普喜。妙喜最喜甚喜善地。亦名普喜妙喜最喜甚喜。临战所乘象名无能敌。游戏所乘象名垒雪。马曰峭脖。是等非天共三十三天。诤须陀味及修罗女为战诤故从山廓出。身服金银琉璃玻璃珂等坚固铠甲。手执剑槊标枪弓箭。领四部军。彼阿修罗王罗睺罗。项鬘。妙镇。毗摩质多罗等。或前三来。或四皆来。是时帝释五守护众。一住戏海。愿乐白法龙王等众与非天军斗战今回。龙若不胜去坚守所。共二守护复与修罗斗战。又若不胜去持鬘所。共三守护复与斗战。又若不胜去恒憍所。共四守护复与斗战。又若不胜去四王所。共五守护复与斗战。四大天王率四军众。服宝坚铠执诸戈杖斗战。多分四天王胜。若不能却去忉利天。前白帝释曰。我等守护不能回彼修罗王应却敌。如是白已。天主帝释乘善住象。告三十三天众等曰。汝等应知。今修罗军至妙高顶。当服坚铠取所乘车与修罗战。说是语已。彼诸天子各服宝铠执持戈仗。去众车苑取所乘车。入粗恶苑身心转恶。出善见城共修罗战。若修罗胜侵至城内。若天得胜逐修罗军至第一海。斗战之时。天与非天断其颈腰。彼等即死。手足若断。复生如本。若薄伽梵辟支佛转轮圣王住世间时。诸阿修罗不起诤心。设若相持诸天必胜。世间善增天众亦胜。世不善增阿修罗胜。是故诸天护持善事。</p>
                      <p>　　六天者。欲界六天。色界十七。无色界四。欲界六天者。苏迷卢山第一层级坚首众居。第二层级持鬘众居。第三层级恒憍众居。持双山上北方有城。名阿那迦缚帝。多闻天王药叉众居。如是东方城名贤上。有大天王。名曰持国。乾闼众居。西方有城。名曰众色。有大天王。名曰广目。龙神众居。南方有城。名曰增长。有大天王。名曰增长。焰鬘众居。余四层级七金山等日月星宿铁围轮山赡部洲山多罗树所四王部众亦共止住。咸属四王。是谓一部。彼寿量者。人五十岁为一昼夜。如是寿量经五百年。若其身量一俱卢舍四分之一。三十三天妙高顶上天主帝释住最胜处共非天女。名曰妙安。同众天女受诸欲乐无有厌足。复有临战所乘象王。名曰善住。游戏苑中所乘象王。名曰蔼罗筏拏(此云持地子)二象周围各七由旬。各以八千小象众居。又有马王。名迅疾风。与八千马居。天主辅臣数三十二。是故名曰三十三天。诸天子等耽五欲乐。若放逸时。有大天鼓。鼓声出音警诸天曰。诸行无常。有漏皆苦。诸法无我。寂灭为乐。与修罗军斗战之时。出除苦音警曰。天愿得胜。愿修罗败。宫殿城池树集石等。如前所辨。彼天寿量。人间百岁为一昼夜。如是算数寿一十岁。其天身量半踰阇那○焰摩天者。三十三天共非天诤。此离诤故名离诤天。彼天寿量。人二百岁为一昼夜。如是算数寿二千岁。其天身量二踰阇那○兜率陀天者。有慈氏尊。绍世出世。法王之位受大法乐。谓曰兜率。是俱乐义。人间四百年。彼天一昼夜。寿四千岁。身量四踰阇那○化乐天者。自化受用。谓之化乐。人间八百年。彼天一昼夜。寿八千岁。身量八踰阇那○他化自在天者。受用他化。谓之他化自在。彼天中王威德自在。即是魔主人间千六百年。彼天一昼夜。寿一万六千岁。身十六踰阇那。下从无间至他化自在天。谓之欲界。耽着欲乐所食段食。故如是说○色界一十七天者。四静虑摄○初禅三天者。谓梵众。梵辅。大梵。彼天寿量。梵众半劫。梵辅一劫。大梵一劫半。彼天身量次第。半由旬。一由旬。一由旬半○二禅三天者。谓少光。无量光。极光。彼天寿量。少光二劫(以上四天。四十中劫为一大劫。已下诸天。八十中劫为一大劫)无量光四劫。极光八劫。彼天身量少光二由旬无量光四由旬。极光八由旬○三禅三天者。谓少善。无量善。广善。彼天寿量。少善一十六劫。无量善三十二劫。广善六十四劫。彼天身量。少善十六由旬。无量善三十二由旬。广善六十四由旬○四禅八天者。无云。福生。广果。三是凡居。无烦。无热。善现。善见。色究竟。五是圣居。名曰五净居。彼天寿量。无云百二十五劫。福生二百五十劫。广果五百劫。无烦一千劫。无热二千劫。善现四千劫。善见八千劫。色究竟一万六千劫。彼天身量。无云一百二十五由旬。福生二百五十由旬。广果五百由旬。无烦一千由旬。无热二千由旬。善现四千由旬。善见八千由旬。色究竟一万六千由旬。始从梵众至色究竟。皆名色界。出离欲乐非离色故。故名色界○无色界四天者。无有身色亦无处所。从定分四。谓空无边处。识无边处。无所有处。非想非非想处彼天寿量。空无边处二万大劫。识无边处四万大劫。无所有处六万大劫。非想非非想处八万大劫。彼等四处。谓无色界。非离定色出离粗色。故名无色。彼等寿量。谓岁劫时。其量云何。时最少者。名为刹那。百二十刹那为一怛刹那。六十怛刹那为一罗婆。三十罗婆为一牟休多(此云须臾)三十牟休多为一昼夜。三十昼夜即为一月。十二个月即为一年。劫有六种。一中劫(或名减劫)二成劫。三住劫。四坏劫。五空劫。六大劫。一中劫者。或赡部人从无量岁渐渐减至八万岁时。即成劫摄。从八万岁减至十岁。谓中劫初。复增八万岁减至十岁。为一辘轳。如是增减十八数者。为十八中劫然后十岁至八万岁中劫。后际前后中间十八辘轳。为二十中劫。二成劫者。始从风轮至无间狱。生一有情器世界成。经一中劫如前已说。</p>
                      <p>　　⊙情世界者。此三千界火坏后成。从极光天天人命终。生大梵处孤生疲倦呜呼。若有同分生此界者。有何不可。发如是心。虽非念力极光天人有命终者。即生彼处。先生之心而作是念。由我贪生。故世咸称人祖大梵。如次梵辅梵众他化自在乃至四王。次第而生北鸠娄洲西牛货洲东胜身洲南赡部洲。次第而生。时赡部洲人寿无量岁。饮食喜乐有色意成。身带光明腾空自在。如色界天有如是类。地味渐生其味甘美。色白如蜜其香馥郁。时有一人禀性耽味。嗅香起爱取尝便食。亦告余人随学取食。食段食故身光隐没。由众业惑日月便出照曜四洲。次地味隐复生地饼。其味甘美色红如蜜。竞耽食之。地饼复隐。次林藤生竞耽食。故林藤。复隐有非耕种自然稻生。众共取食。此食粗故。即余滓秽根道俱出。尔时诸人随食早晚取香稻食。后时有人禀性懒惰。长取香稻储宿为食。余亦随学香稻隐没。随共分田虑防远尽。于己分田生吝护心。于他分田有怀侵夺。故生争竞。是时众人议一有德封分田主。众所许故。谓曰大三末多王(此云众所许)王多有子。相续绍王。嫡子号曰光妙。彼子善帝。彼子最善。彼子静斋。是等谓曰成劫五王。静斋王子。名曰顶生。彼子妙帝。彼子近妙。彼子具妙。彼子严妙。是等谓曰五转轮王。严妙王子。名曰舍帝。彼子舍双。彼子舍固尼彼子固室。彼子善见。彼子大善见。彼子除碍。彼子金色。彼子具分。彼子离恶。彼子妙高。彼子定行。彼子甚吼音。彼子大甚吼音。彼子能安。彼子方主彼子贤尘。彼子能广。彼子大天。此王种族五千相承。其最后子七千相承。曰阿思摩迦王。最后子八千相承。曰鸠娄王。其最后子。曰具头王。有九千王。其最后子。名曰龙音。有一万王。其最后子。怛弥留怛一万五千。其最后子名瞿昙氏。即甘蔗裔。彼子相承。甘蔗王种一千一百数。其最后子甘蔗种王。名曰增长。即懿师摩王。王有四子。一名面光。二名象食。三名调伏象。四名严镯。称释迦氏。严镯有子。名严镯足。彼子致所。彼子牛居。彼子狮子颊王有四子。一名净饭。二名白饭。三名斛饭。四名甘露饭。净饭王子。即婆伽梵。次名难陀。白饭王二子。一名帝沙。即调达。二名难提迦。斛饭王二子。一名阿尼娄驮。二名跋提梨迦。甘露饭王二子。一名阿难。二名提婆达多。婆伽梵子名罗睺罗。释迦种族至斯已矣○又别种王依法兴教。如来灭度后二百年。中印土国王曰无忧。于赡部提王。即多分中结集时。而为施主兴隆佛教。后三百年。赡部西北方有王。名曰割居尸割。三结集时。而为施主广兴佛教。梵天竺国。迦湿弥罗国。勒国。龟兹国。掜巴辣国。震旦国。大理国。西夏国等。诸法王众。各于本国兴隆佛法。如来灭度后千余年。西番国中初有王。曰呀乞[口*栗]赞普。二十六代有王。名曰袷陀朵[口*栗]思颜赞。是时佛教始至。后第五代有王。名曰双赞思甘普。时斑弥达名阿达陀。译主名曰端美三波罗。翻译教法。修建袷萨等处精舍。流传教法。后第五代有王。名曰乞[口*栗]双提赞。是王名请善海大师莲华生上师迦摩罗什罗班弥达众成就人等毗卢遮那罗佉怛及康龙尊护等七人。翻译教法。余斑弥达。共诸译主广翻教法。三种禁戒兴流在国后第三代有王。名曰乞[口*栗]徕巴胆。是王界广。时有积那弥多并湿连怛罗菩提斑弥达等。共思割干吉祥积酌罗龙幢等。已翻校勘。未翻而翻。广兴教法。西番王种至今有在。斑弥达等翻译。译主善知识众广多有故。教法由兴。</p>
                      <p>　　北蒙古国。先福果熟生王。名曰成吉思(二合)始成吉思从北方王。多音国如铁轮王。彼子名曰斡果戴。时称可罕。绍帝王位疆界益前。有子名曰古伟。绍帝王位。成吉思皇帝次子名孕罗。孕罗长子名曰蒙哥。亦绍王位。王弟名曰忽必烈。绍帝王位。降诸国土。疆界丰广。归佛教法。依法化民。佛教倍前光明炽盛。帝有三子。长曰真金。丰足如天法宝庄严。二曰厖各辣三曰纳麻贺。各具本德。系嗣亦尔。兹是始从。释迦王种至今王种。</p>
                      <p>　　始帝王祖三未多王。是时田分互起侵盗。初发偷盗。被王推问言不曾偷。始起妄语。王法诛戮。即有杀害。不善法生。尔时众生造不善法。命终之后。即生傍生。次生饿鬼。渐生地狱。次无间狱生一有情。时成劫终。如是有情行诸不善。寿量渐减受用乏少。阎浮提人寿八万岁。无间地狱生一有情。是二同时。如是情世界成。十九中劫器世界成。即一中劫。如是成劫二十中劫。阎浮提人八万岁时。始为住劫。住劫亦经二十中劫。至十岁时刀兵灾起。唯七昼夜。疾疫灾起七月七日。饥馑灾起七年七月七日。多分死殁。余者相睹。起希有心互相睦恋。远离杀害渐生善故。寿量受用复增益盛。至八万岁增上之时。转轮王出依法化民。下减之时婆伽梵出拔济众生。增减时间独觉出世。令诸有情而作福田。住劫亦经二十中劫始坏劫。初情世界坏。无间狱中无有情生。先生业尽。即生别趣。若有未尽生上地狱。或别世界地狱中生无间狱空。如是向上地狱渐空生饿鬼趣。如是饿鬼傍生趣空。人趣之中除鸠娄人。余共欲天无师法然获初静虑生初禅天。北鸠娄人生欲界天。获初静虑生初禅天。无师法然获二静虑生二禅天。从无间狱至梵世空。如是亦经十九中劫。然后四洲有七日出。初不降雨药草丛林悉皆枯槀。二日出时沟池干涸。三日出时殑伽河等悉皆枯竭。四日出时无热池竭。五日出时海水没膝。六日出时大海亦竭。七日出时彼器世界一聚火耸。从无间狱直至梵世以火烧坏。经一中劫坏劫总经二十中劫。空劫亦尔。如是成住坏空即八十劫。总此八十名一大劫。为梵众等寿量之数。</p>
                      <p>　　⊙器世界坏有其三种。火水风坏者。亦如前说。如是七次后。世界复成。又被水坏至二禅天。从极光天即生大云降注大雨。其器世界如水化盐消镕皆尽。彼水自竭一水灾。次复七火灾度七火灾还有一水。如是水灾满至七。次复七火灾后世界成。被风灾坏至三禅天。其风之力吹散妙高。何况其余。第四禅天虽无外灾。是等有情生与殿生命尽殿隐。如是器情世界。并成坏等咸皆说已。</p>
                      <p>　　念常赞曰。轲书所谓五百年必有王者兴。其间必有名世者。诚哉是言也。迨我。</p>
                      <p>　　皇元。混一区宇。万邦咸宁。敬崇佛乘。礼请。</p>
                      <p>　　法王上师萨思迦大斑弥达发思巴惠幢吉祥贤。为帝师。广兴好事。诏制。</p>
                      <p>　　大元国字。师独运摹画作成。称旨即颁行。朝省郡县遵用。迄为一代典章。今兹彰所知论。乃。</p>
                      <p>　　裕宗潜邸时。请师所说也。大旨约标器情道果无为五法。总摄一切所知。故名此论。大概依念处日藏起世等经论对。</p>
                      <p>　　法相应之义。而错综其宏纲尔。苟非具大智辩穷法实相。其孰能明空劫邻虚之细大。昭然如庵摩勒果观于掌中哉。钦惟。</p>
                      <p>　　世祖圣德神功文武皇帝。道契佛心德超义圣。弘护大教锡以。</p>
                      <p>　　皇天之下一人之上。西天佛子大元帝师玺篆。宠优其尊师重道。岂特为万世。</p>
                      <p>　　帝王之彝典耶。抑亦灿昏涂迷惑之真灯也。姑录器情二章。着于编首。余道果无为三章。具于本论云。</p>
<div class="jwbt-box"><div class="jwbt"><a name=j1613-01-7><a href="1613-01.htm#MENU-top">佛祖历代通载卷第三</div></div></a></a>
<p>　　太古诸君(太至极也。古兆今也。君主也。白虎通。群也。群下之归心也)</p>
                      <p>　　⊙盘古首君治一万八千岁(列子曰。运即盘古也。北山曰。天曰高一丈。地曰厚一丈。盘古曰。长一丈。头极东。足极西。左手极南。右手极北。开目为曙。闭目为夜。呼为暑。吸为寒。吹气成风云。吐气成雷霆。四时行焉。万物生焉。八纮九围之大。其孰与多。三皇五纪之。尊其孰与先。古今记盘古死后形分物象也)</p>
                      <p>　　⊙天皇氏。一身十三头。韦昭曰。兄弟十三人。分地治化。各一万八千岁。古今记曰。天皇一身。上十三首也。</p>
                      <p>　　⊙地皇氏。一身十一头。韦昭曰。兄弟十一人。治一万一千年。帝王甲子云。九千年也。有云三皇皆一万八千年。</p>
                      <p>　　⊙人皇氏。一身九头。韦昭曰兄弟九人。分治九州。帝王甲子云。四千五百年。人皇六十五代。四万五千六百年。</p>
                      <p>　　⊙五纪。</p>
                      <p>　　五龙纪五姓。在位二十七万三千六百年。时人食叶居巢。</p>
                      <p>　　摄提纪七十二姓。在位六十四万九千五百二十年。始分昼夜日时月朔。月为玉兔虾蟆。金乌三足。出扶桑没咸池也。</p>
                      <p>　　合熊纪三姓。在位六万三千年也。</p>
                      <p>　　连迳纪六姓在位六万九千年。韦昭曰。三万二千年。</p>
                      <p>　　叙命纪四姓。在位四万年也。</p>
                      <p>　　⊙有巢氏。百代不记年。礼曰。昔者先王未有宫室。冬则茔窟。夏则居橹巢。未有火化。食草木之实鸟兽之肉。饮血茹毛也。</p>
                      <p>　　⊙燧人氏。钻木出火。礼曰。燔黍擘豚。注曰。中古未有釜甑。择米脾肉加于烧石之上食矣。古今记曰。以木德王。治八万年。</p>
                      <p>　　大古以还。四时既序。昼夜长短。分至斯兴。书曰。期三百有六旬有六日。以闰月定四时成岁(天体至圆。周围三百六十五度四分度之一。绕地左旋。常一日一周而过一度。日丽天而少迟。故日行一日亦绕地一周。而在天为不及一度。积三百六十五日九百四十分日之二百三十五而与天会。是一岁日行之数也。月丽天而尤迟。一日常不及天十三度十九分度之七。积二十九日九百四十分日之四百九十九而与日会。十二会得全日三百四十八余分之积。又五千九百八十八如日法。九百四十而一得六不尽三百四十八。通计得日三百五十四九百四十分日之三百四十八。是一岁月行之数也。岁有十二月。月有三十日。三百六十者。一藏之常数也。故日与天会而多五日九百四十分日之二百三十五者。为气盈月与日会而少五日九百四十分日之五百九十二者为朔虚而闰生焉。故一岁闰率则十日九百四十分日之八百二十七。三岁一闰则三十二日九百四十分日之六百单一。五岁再闰则五十四日九百四十分日之三百七十五。十有九岁七闰则气朔分齐。是为一章也。故三年不置闰。则春之一月入于夏。而时渐不定矣。子之一月入于丑。而岁渐不成矣。积之之久至于三失闰。则春皆入夏。而时全不定矣。十二次失闰。子皆入丑。岁全不成矣)</p>
                      <p>　　三皇(中庸子曰。皇大也。内外无为。以道化民者也)</p>
                      <p>　　雷氏曰(上古洪荒起自三皇羲农轩辕)</p>
                      <p>　　⊙太昊伏羲氏(风姓。号太昊。母曰华胥。履巨人迹感而生焉。蛇身人首。养牺牲以庖厨。亦曰。庖牺。安国首之王。谥静民。则法曰皇)木德都陈留(令兖州小黄县界)在位。一百一十年。始画八卦。造书契(以代结绳之制由是文籍生焉)制嫁娶(女适曰嫁男婚曰娶)设网罟以取鱼(网罗也。尔雅鸟[(ㄇ@︿)/古]谓之罗。鱼罟谓之筌。兔[(ㄇ@︿)/古]谓之置)造二十五弦瑟(长七尺二寸广一尺八寸)女娲氏(姓风。伏羲之妹。能变化万物也)造笙簧(长四尺。列管匏中施簧。大者十九簧小者十三簧。竿三十七。簧长四尺二寸。用竹为之。形状参差如鸟羽)炼五色石以补天缺。断鳌足以立四极。在位一百四十年。</p>
                      <p>　　共工氏　大庭氏　柏皇氏　中央氏　陆栗氏　骊连氏　[亦-〦+(並-(前-刖))]胥氏　尊卢氏　混沌氏　昊英氏　葛天氏　朱襄氏　阴康氏　无怀氏。凡一十五代。通一万七千七百八十七年。经史不载。</p>
                      <p>　　⊙社神(昔共工氏有子。曰后土。能平九州。祀为社神五土之主。五土者。谓山川陂泽丘陵坟衍原隰也。土远广润封土祀之以报土功。不知何代配乎后土。更俟知者)</p>
                      <p>　　⊙炎帝神农氏(姜姓。号炎帝母女登氏。感神龙而生。人身牛首。长于姜水。因以为姓也)王火德。都陈迁曲沃。在位一百四十年。葬长沙。易曰。神农氏。斲木为耜。柔木为耒。始教天下播种五谷。又尝百味为本草治医药演八卦为六十四。作市井货易。作祭[袖-由+昔]制五弦琴。象五行也。自下帝承帝临魁帝明帝直帝来帝哀帝揄罔。凡八代。五百四十年。</p>
                      <p>　　⊙(丁亥)　黄帝有熊氏(姓公孙名轩辕。少典次子。生而神灵。弱而能言。幼而循齐。长而敦敏。成而聪明。榆冈末年诸侯相伐。帝作弧矢征之。天下咸伏。伏虎貔貙貅之于[土*吳]阪。有蚩尤兄弟八十一人铜头铁额。啖沙吞石。是山海之精。以乱天下。战于涿鹿之野。受斩于中帝。铸鼎成飞仙。攀龙去也。寿二百一十岁。葬衣冠于桥山)在位一百年。臣左彻(刻木为相。率诸侯朝十年行政)造合宫制衣服。使鲁班造舟车(舟游也。可以济水。车舍也。可以行居)建屋宇制棺椁以送死。始有葬礼(礼曰。天子七日而殡。七月而葬。诸侯五日而殡。五月而葬。大夫及士庶人。三日而殡。三月而葬。天子坟高三仞。树以松。诸侯半之。树以柏。大夫八尺。树以栗。适士官高四尺。树以槐。庶人无坟。树以杨柳)。作咸池乐。用天老力牧太山稽为相。</p>
                      <p>　　(甲子　一)　风后定甲子(一云大桡　帝即位三十八年。始命大桡作甲子。故以三十八年为第一甲子。逆推元年得丁亥岁也)容成造历隶首算数。问道广成子。苍颉为史。岐伯辨草木。俞附定脉经。伶伦制律吕(以调律吕。管长九寸以竹为之。或损或益。以定五音)置九州(历帝纪云。黄帝有子二十五人。得姓者十二人。姬酉祁已滕箴任荀僖始儇休。分治九州。谓冀青徐豫雍梁楚扬燕。从长至幼。以次封之。后子孙五帝三王。并其苗裔。帝娶大庭氏生二子。长曰玄枵。幼曰昌意)凡十八代。一千五百二十年。</p>
                      <p>　　五帝(中庸子曰。帝者体也。内心无为而迹涉有为。以德教化民也。德象天地曰帝)</p>
                      <p>　　雷氏曰(少颛喾唐尧虞舜传夏)</p>
                      <p>　　⊙(甲子　二)　少昊金天氏(姓已。名挚。字青阳母曰女节。有星如虹下流。感意而生。被发跣足无冠冕。黄帝之子寿一百岁)丁卯立。在位八十四年。王金德。都穷桑。又迁曲阜。立坊市。用度作乐置一百二十行。以鸟纪官。凤皇至。凡十代。四百九十年。</p>
                      <p>　　⊙(甲子　三)　颛顼高阳氏(姓姬。名颛顼。黄帝孙。昌意子。有星如虹。女妪感而生。寿九十八崩。葬于顿丘书疏载)辛卯立。在位七十八年。王水德。都帝丘(今濮阳县)作历以孟春为元。造平冠冕(广八寸。长一尺六寸。至周始制旒。前后各十二用藻玉)制三公九。仪二十四司。养材任地。戴时象天。神人不杂。万物有序。生八才子谓之八凯。平九黎之乱。制气以教化。洁诚以祭祀。辨君臣之道。作五茎之乐(合为五行之根基也)凡八代五百二十年。</p>
                      <p>　　⊙(甲子　四)　帝喾高辛氏(姓姬。名岐。黄帝曾孙。玄枵孙。蟜玄子。寿一百五岁崩。葬于宜阳)己酉立。在位七十九年。王木德。都亳(今偃师县)师赤。松子置五行官。以勾芒为木正(少昊之子)祝融为火正(颛顼之子)蓐收为金正(少昊之子)玄冥为水正(亦少昊子)后土为土正(高阳之子)生八才子。谓之八元。造铛镬鞞鼓钟磬埙篪(鼓以皮合木。击乃鸣。钟范金合土。似铃而不圆。高二尺二寸半。厚八分。名悬钟。磬前长三律二尺七寸。后长二律一尺八寸。名黄钟。磬埙烧土为之。大如雁卵。锐上平底而有五孔。白虎通云。形如秤锤有六孔。与周礼少别。篪以竹为之。一尺四寸围三寸。小者尺二。上有六孔也)凡九代。三百五十年(左传曰。苍舒隤敱梼戭大。临厖降庭坚仲容叔达。谓之八凯。伯奋仲堪叔献叔豹季仲伯虎仲熊李狸谓之八元也)</p>
                      <p>　　⊙(甲子　五)　帝尧陶唐氏(姓伊祁。名放勋。黄帝玄孙。帝喾次子。娠十四月而生。眉分八采。土阶茅室)甲辰立。在位九十八年。王火德。都平阳(今晋州)又迁安邑。通舜为政。一百一十八年(始丙寅终癸卯舜丧服二年至乙巳。寿一百八十崩。葬谷林。谥翼善传圣曰尧)号年曰载。师具英先生。命羲和历象日月星辰。敬授民时。天降牝羊(名触邪。死埋殿右。生蓂荚草。高八尺。月朔生一叶。至望全十五叶。望后凋一叶。至晦凋尽。有羔名獬豸。死葬殿左。生朱草长一丈。名指佞草)立衡室作围棋(三百六十路象三十六旬。教丹朱矣)作大乐章。嘉禾茂凤皇来。有贤人三十二人(未详名姓)立敢谏鼓洪水九年(命鲧及禹治之)十日并现(命羿射之。九禽毙于地。儒说东南有羲和国。有女名羲和。生十日浴于海中。王时十日并现。羿射之九。唯一在焉○张羿善射人也。尝于西王母处得不死药。乃兽芝也。妻盗食之。奔入月宫。名嫦娥。因此月名蟾蜍。即田父矣)</p>
                      <p>　　⊙(甲子　六)　帝舜有虞氏(姓姚。名重华。字都君。颛顼六代孙。龙颜大口。目有重瞳。年二十以孝闻于天下。三十登庸南巡。崩于苍梧。寿一百五十矣)王土德。都蒲阪(今河中府)尧时摄政二十八年。通治五十年(丙午即真终乙未。葬九疑山。谥仁圣惠明曰舜)咏南风诗。举十六相(谓八凯八元也)去四凶(左传曰。欢凶黄帝子。不才人也。掩义隐德。好行凶暴。谓之浑敦。共工少昊。不才子也。毁信废忠崇饰恶言。谓之穷奇。鲧颛顼。不才子也。傲狠明德。以乱天常。谓之祷机三苗。黄帝之臣缙云氏不才子。贪于饮食。冒于货利。谓之饕餮也)。臣倕造漆器。使皋陶断狱定五刑(书曰。五刑起自舜代。郑注。礼曰。墨谓刲额涅之以墨。非事出入。不以道义者。以此加之。劓即去鼻。革舆服改制度者。以此加之。剕乃刖足。决关渠踰城郭。以此加之。宫谓男去其势女闭幽室。男女不以礼义交通者。以此加之。大辟死罪也。寇盗劫掠者。以此加之)作韶乐造总章(韶有九数十一。堂上乐有六。谓柷如如漆桶。方二尺四寸。深一尺八寸。中有椎柄。以此起乐也。敔如伏虎。背上为二十四锄铻。刻以木长尺许。法三九阳数之穷。戛之以止乐也。琴长三尺六寸。象三百六十日。广六寸。象六合。上窍曰池。下窍曰滨。前广后狭。象尊卑也。上员下方。法天地七弦。炼朱丝为之。长七尺二寸。法七十二候。有说。周文武王。足五弦琴成七弦。大小二弦以合君臣之思矣。风俗通云。琴者乐之统也。君子御之不离于身。非若钟鼓陈于宫庙列于簨[竺-二+虛]也。以其大小得中而声韵和雅。大不諠哗而流漫。小不湮灭而不闻。足以发人之意气也。瑟如前注。搏拊形如鼓。以韦为之。实之以糠。击之以节。乐球玉也。为磬击之使鸣也○堂下乐有五。箫如凤翼。编竹为之。长一尺五寸。大者二十三管曰凋箫。小者十六管曰雅箫。周礼。有二雅箫。长一尺四寸。二十四管烦箫。二十三管洞箫。长一尺二寸。[(凵@(暴-(日/共)))/(敲-高+壴)]鼓持柄摇之旁耳。自击镛大钟也。笙如前注。管竹为之。而有七孔也)立十二州。葬用瓦棺(少昊之前。天下之号象其德。颛顼以来。天下之号因其名。若高阳高辛。皆所兴之地。刘氏外纪以三皇五帝之号为俗传)</p>
                      <p>　　三王(中庸子曰。王往也。加以刑防政。谥仁义所往之谓王)谓夏商周三代。</p>
                      <p>　　夏　雷氏曰(禹启三康相宁槐芒泄隆局廑甲皋发桀。主合十七。四百三二)</p>
                      <p>　　⊙(甲子　七)　夏后氏(姓姒。名文命。字高密黄帝八代孙。鲧之子。号禹王。初舜举禹治水。不贵尺璧而重寸阴。三过其门而不入)王金德。都安邑(今均州迁阳翟)为尧司徒(地官也。郑注。一吏部尚书。亦曰天官。冡宰太宰。二兵部尚书。夏官。亦名大司马。三户部。地官。亦曰大司徒。四刑部。秋官亦曰大司寇。五礼部。春官。亦曰铨长六工部。冬官。亦曰大司空。禹乃第三部)治水十二年。乘四载(陆行车。水行舡。泥行橇。山行辇)开九州(冀州东河西。西河南。南河北。兖州东南据济。西北距河。青州东北海。西南距岱。徐州东至海。北至岱。南及淮。杨州北距淮。南距淮。荆州北山据荆。南及衡阳。豫州西南据荆。北距河。梁州东距华山。西据黑水。雍州西距黑水。东据龙门。西河通九道。陂九泽。度九山。决九川。尧锡玄圭告厥成功。舜荐之于天下为嗣焉)在位十六年(始甲戌终己酉。东巡至会稽崩。寿一百年。谥受禅。成功曰禹)号年曰岁。建寅为正。作大夏乐。葬用[郎/土](烧土为之。时有防风氏。长四十尺)</p>
                      <p>　　(甲子　八)　启禹之子(母化为石一云生石中)癸未立在位九年(一云十年)郊禘祖宗(禘黄帝　文祖　郊鲧　配天祖　祖颛顼　配文祖　太祖　宗禹　父)启祀立庙祧坛　太祖禹(二昭二穆)五庙。</p>
                      <p>　　(甲子　九)　太康(启之子。畋于洛十旬不返。五子作歌风之。遂失其位)壬辰立。治二十九年。</p>
                      <p>　　仲康(太康之弟)辛酉即位。</p>
                      <p>　　帝相(仲康子。徙都商丘。为有穷后羿所杀而篡其位。治二十八年。羿立。二年为臣寒浞所杀。寒浞杀羿自立。十年复为夏臣靡诛之已上三主。通合四十年)</p>
                      <p>　　(甲子　十)　少康(相之子。母曰有仍氏。有田一成。有众一旅。灭于獟[狂-王+壹]。还禹旧邦。是为中兴)</p>
                      <p>　　癸未立。治四十九年(作箕帚秣酒)宁(少康子)癸卯立。治十七年。</p>
                      <p>　　槐(宁之子)庚申立。在位二十六年。</p>
                      <p>　　芒(槐之子)丙戌立。治十八年。</p>
                      <p>　　(甲子　十一)　泄(芒之子)甲辰立。在位十六年。</p>
                      <p>　　不降(泄之子)庚申即位。治五十九年。</p>
                      <p>　　扃(不降弟)己未立。在位二十一年。</p>
                      <p>　　(甲子　十二)　廑(扃之子)庚辰即位。治二十年。</p>
                      <p>　　孔甲(不降子。好事鬼神。淫乱。夏氏德衰。诸侯叛之)幸丑立。在位三十一年(汤王始生)</p>
                      <p>　　(甲子　十三)　皋(孔甲之子)壬申立。治十一年。</p>
                      <p>　　发(皋之子)癸未即位。治十年(一云十一)</p>
                      <p>　　桀(发之子。名履癸。嬖有施氏女曰未喜。淫湎暴虐荒色迷酒。峻宇雕墙民坠涂炭。以谏为妖。杀关龙逢焚黄图)</p>
                      <p>　　(甲子　十四)　(二臣。大废夏道。时有二日闭明晦自分。汤伐之放于南巢而死谥贼仁多杀曰桀)壬寅即位。都安邑。治五十二年。</p>
                      <p>　　凡十七代。通四百三十二年。</p>
                      <p>　　⊙殷　雷氏曰(降及殷汤外丙仲壬太甲沃丁太庚小甲雍已太戊仲丁外壬河亶甲祖乙祖辛沃甲祖丁南庚阳甲盘庚小辛小乙武丁祖庚祖甲廪辛庚丁武乙太丁帝乙。帝辛。王三十主。六百二九)</p>
                      <p>　　(甲子　十五)　汤(姓子氏。其先高辛子契十四世孙。始祖[├/(咼-┌+乂)]为尧司徒官)王水德。都亳(今偃师县即毅熟也)昭明○相土○昌生○曹围○冥○振○微○报丁○报乙○报丙○主壬○主癸(生子履也)王名履(字天乙。以乙日生也。黄帝二十一代孙。其先契。母简狄。吞于玄卵。剖背而生。契以玄鸟因子而生。故姓子氏。有改祝德及禽兽矣)夏桀不道。举伊尹为相。伐之承祚。东征西怨南征北怨。大旱七年。自责六过烧身。乃雨。乙未立。大治十三年。寿一百岁建丑为正。号年曰祀(谥曰除虐去残)代有彭祖(姓篯。名铿。贤大夫也。寿八百岁。好述古事。谥曰彭祖)</p>
                      <p>　　外丙(汤次子)治三年○仲壬(外丙弟)治四年。</p>
                      <p>　　太甲(汤长孙。太丁子。立而不明。伊尹放诸桐宫。三年悔过。复迎归亳。政其位)治三十三年。立庙六([├/(咼-┌+乂)]二昭汤二穆)太甲郊祀祖宗(禘帝喾文祖　郊冥配天祖　祖契　配文祖太祖　宗汤　父)太甲祀。</p>
                      <p>　　(甲子　十六)　沃丁(太甲子)辛巳立。治三十年(八年伊尹卒)</p>
                      <p>　　太庚(沃丁弟)治三十年(一云二十五年。古今纪三十五年)</p>
                      <p>　　(甲子　十七)　小甲(太庚子)治十七年(七年二月甲申朔起历)</p>
                      <p>　　雍己(小甲之弟殷道废)治十二年。</p>
                      <p>　　(甲子　十八)　太戊(雍己弟。初立不道。诸侯叛之。以伊尹子陟为相。殷道复兴)治七十五年。</p>
                      <p>　　仲丁(太戊子自亳迁开封陈留)治一十七年(一云十一)</p>
                      <p>　　(甲子　十九)　外壬(仲丁弟)治十五年○河亶甲(外壬弟复迁于相殷又衰)治九年。</p>
                      <p>　　祖乙(亶甲子又迁于耿。今河东皮氏县。巫贤任职兴)治一十九年。</p>
                      <p>　　(甲子　二十)　祖辛(乙之子)治十六年○沃甲(祖辛弟)治二十五年。</p>
                      <p>　　祖丁(沃甲兄祖辛弟)治二十五年○南庚(沃甲子)治二十九年。</p>
                      <p>　　阳甲(祖丁子)治十七年。</p>
                      <p>　　(甲子　二一)　盘庚(阳甲弟。改殷曰商。复迁都于亳)治十八年。</p>
                      <p>　　小辛(盘庚弟)治二十一年(殷道衰。百姓思先帝。作盘庚三篇)</p>
                      <p>　　(甲子　二二)　小乙(小辛之弟)治二十二年。</p>
                      <p>　　武丁(小乙子。以传说为相。修德布政。天下咸欢。书曰。高宗谅闇三年君不言。礼云。三年之丧君不言。百官咸听冡宰)治五十九年。寿一百岁。庙号高宗。</p>
                      <p>　　(甲子　二三)　祖庚(武丁子)治七年○祖甲(祖庚弟商道废)治十六年。</p>
                      <p>　　廪辛(祖甲子)治六年○庚丁(廪辛弟。迁于朝歌。今卫州界)治二十一年。</p>
                      <p>　　武乙(庚丁子。不道慢神虐民。猎河渭间。暴雷震死)治四年。</p>
                      <p>　　(甲子　二四)　太丁(武乙子)治三年○帝乙(太丁子商道衰)治三十七年。</p>
                      <p>　　(甲子　二五)　纣辛。一名受(帝乙之子。微子启弟。启之母贱。在朝不得嗣位。辛母正后。承祚不道。内嬖妲己。外用恶来。设酒池肉林糟丘。使男女裸形相逐其间。作长夜宫。计一百二十日为一昼夜。制炮烙刑热熨斗。衣宝玉衣剖贤人之心。斮朝涉之胫。诸侯叛乱。武王克之。以衣蒙头。赴火而死)治三十一年(谥曰残义损善曰纣)殷有三仁(箕子微子叔比干也)丁位即位。</p>
                      <p>　　凡三十主通六百二十九年。</p>
                      <p>　　周　雷氏曰(下迨有周文武成康昭穆共懿孝夷厉宣幽槜平桓庄僖惠襄顷匡定简灵景悼敬元贞哀考威烈安夷显圣慎靓赧归。秦王三十。七八百六七)</p>
                      <p>　　⊙(甲子　二六)　文王(姓姬氏至武王都于镐。今京兆)王木德。其先起于后稷(帝喾之妃姜嫄。履大人迹而生。多有异相。弃之阨巷。牛马不践。移山兽育。置水禽养。复收而育。故名弃姓。好种植事。尧为稷官。功封于邰。曰后稷也)不窋○鞠○公刘○庆节○皇仆○差弗○毁渝○公非○高圉○亚圉○公祖类○太王亶父(一曰古公)生三子太伯虞仲季历(文王父也。初国于豳。古公迁于岐伯仲知古公欲立季历以传昌。乃奔荆蛮。果立历以传昌也。古今记世纪有异于史记。)王名昌(季历子。一名大王。少子都丰为纣西伯。大有贤德)在位五十年(寿九十七。谥忠信接礼曰文)重八卦之爻为周易【图】<img src="../images/1613-01.gif" width="66" height="84">
                        乾六宫数有九三十六老阳也【图】<img src="../images/1613-02.gif" width="72" height="86">
                        坎一宫七数二十二少阳也【图】<img src="../images/1613-03.gif" width="69" height="87">
                        艮八宫七数二十八少阳也【图】<img src="../images/1613-04.gif" width="74" height="89">
                        震三宫七数二十八少阳也【图】<img src="../images/1613-05.gif" width="72" height="89">
                        巽四宫八数三十二少阴也【图】<img src="../images/1613-06.gif" width="71" height="87">
                        离九宫八数三十二少阴【图】<img src="../images/1613-07.gif" width="72" height="89">
                        坤二宫六数二十四老阴【图】<img src="../images/1613-08.gif" width="75" height="87">
                        兑七宫八数三十二少阴。每卦有六爻六神名。主吉凶之事。谓青龙朱雀白虎玄武腾蛇勾陈。</p>
                      <p>　　(甲子　二七)　伯夷叔齐(姓墨。孤竹君子)闻西伯善养老。归之(虞芮有争愬于西伯。又请纣去炮烙之刑)</p>
                      <p>　　⊙武王发(文王子周公兄)既立。以太公望为师。周公旦为辅。召毕之徒为左右。同谋伐纣。起兵洧水。诸侯不期会者八百。皆云。纣可伐矣。戊午日兵临孟津。癸亥夜陈于商郊。甲子战于牧野。前徒倒戈血流漂杵。既克殷。大定天下(归马华山之阳。放牛桃林之下)倒载干戈。在位七年(寿九十三。葬于镐。谥克定祸乱曰武)礼曰。天下有王。分地建国置都立邑(古制。王畿千里。公百里。侯七十里。伯子男各五十里。不及曰附庸。周置王畿千里。公五百里。侯四百里。伯三百里。子二百里。男一百里。不及曰附庸)葬之以翣(世本曰。武王作翣。其形如扇。置墙以饰棺)乙卯立。建子为正。</p>
                      <p>　　十四国诸侯(随王代封各出其次)雷氏曰(郑宋晋吴卫秦齐鲁陈杞曹蔡燕召楚蛮。诸侯十四)</p>
                      <p>　　吴太伯(太王子。与弟虞仲奔于荆蛮。断发文身示不可用。以辟季历。荆人立为君。号曰勾。吴。武王克殷。封章为吴章。至寿梦十九世称王梦生四子。次曰季扎。大有贤德。欲立扎。扎让兄诸矾。吴人同立扎。扎又舍之。至余祭立封扎于延陵。自太伯至夫差。二十五世。越王勾践灭之。周章至夫差。二十一君。六百五十五年。敬王时也)列子曰。昔吴太宰问孔子曰(夫子圣者与。曰丘博识强记。非圣人也。三王圣者与。曰三王善用智勇。圣非丘所知。五帝圣者与。曰五帝善用仁信。圣则非丘所知。三皇圣者与。曰三皇善用时政。圣则丘弗知。太宰嚭骇曰。然则孰为圣者与。夫子有闲动容而对曰。西方有圣者焉。不治而不乱。不言而自信。不化而自行。荡荡乎民无能名焉)</p>
                      <p>　　齐太公望(亦名吕尚。东海人也。本姓姜氏。其先佐禹治水有功封于吕。文王卜得飞熊之兆。猎渭而会。曰吾望子久矣。因名吕望。一名武师。伐纣。亦名尚父。封于营丘。今青州临淄也。至小白称桓公。始[栗-木+(革*月)]。自太公下。丁公吕伋乙公癸公哀公胡公献公武公厉公文公成公庄公厘公襄公桓公孝公昭公懿公惠公倾公灵公庄公景公儒子悼公简公平公宣公康为田和篡灭。共三十君七百四十七年。当周安王十七年也)管仲鲍叔宁戚晏子之徒(景公之前后也)</p>
                      <p>　　陈胡公满(有虞之后。姓妫氏。昔舜为庶人。尧妻二女居于妫妠因以为姓。武王克殷。乃求舜后。得满。封于陈以奉舜祀。是为胡公。自胡公下。申桓孝慎幽厘武英平文桓厉庄宣穆共灵成哀惠怀湣。二十三君。六百五十三年。敬王四十一年。为楚灭之也)</p>
                      <p>　　祀东楼公(夏禹之后。殷时或封或绝。武王克殷于祀陈留。雍丘县是也。自东楼公。至简公春。一十九君。五百三十九年。定王二十四年楚惠灭之)</p>
                      <p>　　曹叔振铎(文王第六子。武王弟。封之于曹。今济阳定陶县也。至伯阳。好田弋。怠政而亡。后曹伯背晋于宋。自振铎下。太伯仲君宫伯孝伯夷伯幽公戴伯惠伯顾伯穆公桓庄僖昭共文宣成武平悼襄隐靖伯阳。二十六世。六百四十五年。敬王三十三年。为宋景公灭之也)</p>
                      <p>　　蔡叔度(文王第五子。武王弟。克殷后。封叔鲜于管。封度于蔡。使二相纣子武庚。一名禄父。治殷余民。自度至侯齐。二十七君。五百二十七年。当定王时。为楚灭之)</p>
                      <p>　　鲁周公旦(文王第四子。武王克殷。封少昊之墟。今兖州仙源县也。公不就。留佐武王。武王崩后辅成王。使子伯禽代就于鲁。公诫曰。我文王子。武王弟。成王叔。于天下亦不贱矣。然我一沐三握发。一食三吐哺。起以待士。恐失天下贤人。子之鲁。母以国骄人。伯禽受命于鲁。自伯禽下。考炀幽魏厉献真武懿伯御孝惠隐桓庄闵僖文宣成襄昭定哀悼元穆共康景平文倾。三十四君。九百一十五年。至秦庄襄元年楚考烈王灭之○隐公春秋始哀公卒。哀公十六年孔子卒)</p>
                      <p>　　燕召公奭(与周同姓。武王克殷。封于燕。成王时。召为三公。主陕西。甚得兆民之意。巡行乡邑。有甘棠树。决狱其下。召卒民思伯。不敢伐之。作甘棠诗焉。自公之下。元世王惠侯厘倾哀郑缪宣桓庄襄桓宣昭武文懿惠悼元平简献孝成湣厘桓文易王子哙昭惠武成孝今喜。三十七君。八百九十四年。秦始皇灭之)</p>
                      <p>　　⊙成王诵(武王子都于洛)年十三即位。周公摄政。制礼作乐。天下和睦。七年归政于王。卜世三十。卜年七百。治四十七年。周公定君臣礼乐成王褒之。制三公(太师太传太保)九卿(一太常主音乐。二光禄主酒馔。三大理主刑律。四宗正主皇亲。五太府主库藏。六司农主种植。七鸿胪主蕃客。八太仆主车马。九卫尉主敷设)二十七大夫(九品各三)八十一元士。重定五刑立七庙制。礼曰(王制。天子七庙。三昭三穆与太祖之庙而七。注曰。此周制。七庙太祖及文武二祧与清庙四七。太祖社稷也。昭明也。察下为义。穆肃也。敬上为义。太祖居西面东。三昭面南。三穆面北。凡穆主藏文庙。昭主藏武庙。有祷出主祭于坛。文武二祧朝享之。皆四孟月○五代祖主藏之于祧有祷则出迁祭之。无祷乃止矣)</p>
					  <p align="center"><img src="../images/1613-09.gif" width="700"></p>
                      <p>　　祭法曰(凡祭有四。春祭曰[袀-二+、]薄也。夏祭曰禘弟也。秋祭曰尝。嗜百谷味。冬祭曰烝进也。品物进之。天子祭天地。一年九祭。三祭昊天。六祭五方。大帝。诸侯祭社稷。大夫祭五祀。司命中[霝/田]门行厉五也○诸侯五庙。太祖与二昭二穆。大夫三庙。太祖与一昭一穆适士官师二庙。庶士一庙。庶人无庙。祭之于寝矣)郊禘祖宗(禘帝喾文祖配文祖太祖○郊稷配天亦祖文王　宗武王　父也)成王祭三(天曰祭。地曰祀。人鬼曰享也)明堂制(布政之宫也。在国之阳三里之外。七里之内。丙巳之地。东西九筵。南北七筵。东西凡五室。南北亦然。上员法天。下方法地。八窗象八风。四闼法四时。九室法九州十二阶法十二月。三十六户法三十六旬。七十二牖法七十二气。四庙九室十三位也)制冕旒衮服(有十二章)○○【图】<img src="../images/1613-10.gif" width="67" height="63">日月星辰(三象其明)龙(象其变化表圣人德)华虫(雉也象其文也)【图】<img src="../images/1613-11.gif" width="63" height="63">(宗彝宗庶虎蚔之蜼也。象其其孝)藻(水草也象其洁)粉米(为米而粉象其养人)山(贵静取其性不取其势也)火(以圆也取其神不取其锐)【图<img src="../images/1613-12.gif" width="70" height="68">(白与黑谓之黼。为之斧形取其善断)【图<img src="../images/1613-13.gif" width="73" height="72">黑与青谓之黻。两巳相背取其能辨。是以绘绣服上)丙戌即位。</p>
                      <p>　　⊙稷神(昔厉山氏之子。名桂善植五谷。夏禹之前。皆配祀稷。周公后稷代之。自周而下。皆配祀矣。五谷之长。祀以报其功也。五谷者。稻梁菽麻麦。分成百也)</p>
                      <p>　　⊙宋晋卫楚四国成王封(同姓者。长曰伯父。幼曰叔父。异姓者。长曰伯舅。幼曰叔舅)</p>
                      <p>　　宋微子启(纣之庶兄。武既克殷。启乃持祭器造于军门。袒肉面伏。左牵羊右把茅。膝行而前。武王遂释微子。封纣子武庚以续殷祀。使管蔡二叔傅之。武王崩。周公辅成王。殷叛王命诛武庚。乃封启代殷为宋。今睢阳也。后至襄公。始霸。自启下。微仲稽丁湣汤厉厘惠襄戴武宣穆殇庄湣姑桓襄成昭文共平元景昭悼伏辟别成。偃公称王淫乱无道。诸侯与齐魏楚伐之三分其地。凡三十三君。八百三十年。当周赧王三十九年也)</p>
                      <p>　　晋叔虞(字子干。武王子。成王弟。成王与叔虞戏削桐叶为圭。以与虞曰。以此封君。史佚因请择日立叔虞。王曰。吾与戏焉。佚曰。天子无戏言。遂封于唐。今河东皮氏也。叔虞子爕是为晋侯。至献公灭虢始都。后文公重耳始[栗-木+(革*月)]。自叔虞下。爕武成厉靖厘献穆殇文昭孝鄂哀湣献惠怀文襄灵成景厉悼平昭顷定出哀幽烈孝静公也。三十六君。七百四十九年。安王时韩魏赵灭之)</p>
                      <p>　　卫康叔(文王第九子。武王同母弟。成王以殷余民。封康叔为卫公。居河淇之间。故商墟也。至元公徙野王县。今河内也。自康叔下。康伯孝嗣康靖真顷厘共武庄桓宣惠辛懿文成共穆定献殇襄灵出庄班起悼敬昭怀慎声成平公嗣怀元君角。凡四十三君。九百年也。秦二世废君角为庶人)</p>
                      <p>　　楚熊绎(颛顼之后。至季连以劳为氏。后裔熊绎也。成王举文武勤劳之后嗣。封绎于楚蛮。今江陵枝江县也。至申君徙都寿春。自绎至负刍。二十五君。计七百八十九年。归秦)</p>
                      <p>　　⊙康王钊(成王子)召毕二公。受顾命而相之。二世安宁。刑错不用四十余年。治五十二年。癸亥即位。</p>
<div class="jwbt-box"><div class="jwbt"><a name=j1613-01-8><a href="1613-01.htm#MENU-top">佛祖历代通载卷第四</div></div></a></a>
<p>　　⊙周(己丑)昭王瑕(康王子。王道微缺。因南巡狩乘胶船沈于水)治五十一年。</p>
                      <p>　　二十五年四月八日。大圣现白象瑞。七支案地乘云而下。降神大术胎中。右胁而住。岂若虹枢现表厥命世者也。</p>
                      <p>　　⊙(甲寅)　二月八日。世尊生于迦毗罗卫国蓝毗尼园沙罗叉树下。从母摩耶夫人右胁而出。姓刹利。父净饭天。母大清净。生时九龙吐水。金盘沐已周行七步。自言。吾受最后生身。天上天下唯吾独尊。相好庄严具三十二大人之相。诸经有别(且依一文。三十二者。一足下平满。二千辐轮纹。三手柔软如兜罗绵。四指间网鞔犹如鹅王。五诸指纤长。六足跟充满。七足趺相承。八双臂修直。九双腨圆满如伊尼延鹿王。十阴峰藏密如象马王。十一毛青右旋。十二发毛上靡。十三身皮金色。十四皮闰离垢。十五七处充满。十六肩项殊妙。十七膊腋佣直。十八容仪红满。十九身相端严。二十量圆孤柳。二十一颔臆狮子。二十二常光一寻。二十三齿白齐密。二十四牙鲜锋利。二十五常得上味。二十六舌覆面轮。二十七梵音频伽。二十八眼睫绀青。二十九眼睛如牛王。三十面如满月。三十一眉间白毫。三十二乌瑟腻吒犹如天盖。更有八十随好。具如般若等说)</p>
                      <p>　　(丙辰)　太子三岁。父王携谒天神庙。神像起立。王惊叹曰。天中天。</p>
                      <p>　　(庚申)　太子七岁。诣师习世间书典。</p>
                      <p>　　⊙(癸亥甲子)　太子十岁。与兄弟捔力。以手掷象城外。射透铁鼓九重。世尊示出家。太子出游四门。见生老病死者。北门见出家人生欣乐心。二月八日夜。净居天报言。太子出家时至。遂乘马逾城。至檀特山拔剑斩发入弥楼山阿蓝迦处习不用处定。</p>
                      <p>　　(戊寅)　今依六年苦行三十成道之教也。有说。十二月八日出家。诸部说异。玄赞疏云。总会诸文而为二说。一云诸部说。十九出家三十成道。本起因缘经。亦十九岁。思惟无相三昧经。三十成道。智论。亦十九。不说成道时。佛住世实八十年。有会。十九出家。五年事仙人行乐行。六年行苦行。三十成道。智论用此。二云。亦有诸部及大乘说。二十九出家。三十五成道。增一中杂三阿含经出曜经和须密论。并说二十九。悲华经善见论说三十五成道。本起经云。三十五也。菩提流支引经偈云。八年作婴儿。七年作童子。四年学五明。十年受五欲。六年行苦行。三十五成道。四十五年中。教化诸众生。真谛及西域记并同此说。金光明经报恩经等。同说佛寿八十年也。甲子但七十九年。略释偈曰(言五明者。瑜伽释云○一者内明有二种。相一显示正因果相。二已作不失未作不得相○二者因明有二种相。一示摧伏他论胜利相。二示免脱他论胜利相○三者声明亦有二相。二示安立字界及能成立相。二示语工巧胜利相○四医方明有四种相。一示病体善巧相。二示病因善巧相。三示断已更生善巧相。四示断已不生善巧相○五者工巧明善诸世法○三端六义等。言三端者。一文笔。二武锋。三辨舌也。六义者一礼。长幼谦谨二乐风俗正变。三书。八体六书。四数。穷知稊壤。五射。能开弓弩。六御。善调象马。世尊在宫为太子时。性自仁贤。曰礼。通诸风俗。曰乐。六十四书悉晓。曰书。百二十数并穷。曰数。透九重铁鼓。曰射。掷塞门大象。曰御。余如经论广陈)</p>
                      <p>　　⊙(庚辰)　穆王满(昭王子)用造父为御。乘乎八骏。日行千里(具如周史)治五十五年(五十岁即位寿一百四年)作甫刑(王命甫侯吕级入为司寇。增轻减重。约五刑为三千。墨劓各一千。剕五百。宫三百。大辟二百。孝经甫刑是)傀儡(乃偃师之作始献于王也)化人(北山曰。王时西极有化人来。反山州移城邑。入水火贯金石。千变万化不可穷矣。王敬之若圣。筑中天台以居之。乃曼殊室利目连等示相也。然王未知是佛弟子)</p>
                      <p>　　⊙(癸未)　世尊示成道。苦行六年既满。沐于熙泥连河。受牧牛女之乳糜。纳吉祥之软草诣菩提树王坐金刚座上三十四心示成正觉。号天人师。具一切智。住世垂训四十九年。说法三时初中后善。以有空言破空有执。二边既离中道斯存。俾利钝机发修自行。故演而伸之。为八万四千之法藏也。博施济众因果张焉。断恶惩善圣凡别矣。群生自兹有仗也。</p>
                      <p>　　(甲申)　初入鹿苑度五比丘。度优楼频罗迦葉千人出家。</p>
                      <p>　　(乙酉)　佛象头山。为龙鬼说法等。</p>
                      <p>　　(丙戌)　佛度舍利弗目犍连二百五十人出家。</p>
                      <p>　　(丁亥)　须达长者布金。买只陀园。建寺奉佛。</p>
                      <p>　　(戊子)　佛在拘耶尼国。为婆陀和菩萨。说苦行般若等经。</p>
                      <p>　　(己丑)　佛在柳山。为纯真陀罗王等说法。</p>
                      <p>　　(庚寅)　佛在秽泽。为阿掘摩说法。及升忉利天。</p>
                      <p>　　⊙栴檀像始建。世尊成道八年上忉利天。为母说法。经九十日。优阗国王思慕如来。命大目连及毗首羯摩天化为匠人。诣天宫摹佛相好。以栴檀香木刻像供养。既而夏满下降中天。王及大臣及国人民同往迎佛。其像腾空向佛问讯。佛为摩顶受记曰。我灭度千年以后。汝往震旦广利人天。</p>
                      <p>　　(辛卯)　佛还摩竭国。为弗沙王说法等。</p>
                      <p>　　⊙(壬辰)　佛为弥勒说修行本起经。</p>
                      <p>　　(癸巳)　佛还迦毗罗国。为父王说法。普曜经载此。</p>
                      <p>　　(戊戌)　佛于欲色二界。说大集等经。</p>
                      <p>　　(己亥)　佛始说十六会八部般若等经。</p>
                      <p>　　(辛丑)　佛始检约徒众。创置戒律。</p>
                      <p>　　(丙午)　佛从弟阿难始出家。</p>
                      <p>　　(辛亥)　阿难请佛。度摩诃波阇波底比丘尼等出家。</p>
                      <p>　　(甲子辛未　二九)　佛说金光明并法华等经于灵山会上。是年世尊拈花示众。百万人天皆茫然。唯金色头陀破颜微笑。世尊曰。吾有正法眼藏涅槃妙心实相无相微妙法门。分付于汝。汝当护持。并敕阿难副贰传化。听吾偈曰。法本法无法。无法法亦法。今付无法时。法法何曾法。尔时世尊说此偈已。复告迦葉。吾将金缕僧伽黎传付于汝。转授补处慈氏。毋令断绝(拈花一事荆国王公对佛惠禅师泉万卷言。亲见于梵王问佛经中。具载。但此经多言国家帝王之事。藏之秘府。世故罕闻)</p>
                      <p>　　⊙(壬申)　二月十五日。世尊示涅槃。应世七十九年。化缘周毕。于拘尸罗国金沙跋提河间娑罗双树下。说涅槃经及遗教经已。安住常寂灭光。名大涅槃右胁而卧。于中夜寂然无声。阇维得舍利八斛四斗(涅槃经前后分具明)时有白虹一十二道南北贯通。连宵不灭。穆王问太史扈多曰。是何征也。对曰。西方有大圣人。灭度衰相现也。王曰。朕常患此。今既灭度。更何忧耶。西土诸王以香木阇维分身建塔。震旦计十九处。</p>
                      <p>　　(乙亥)　共王繄扈(穆王子)有圣德治十二年(王尝游于泾上。密康公从有三女奔。康公受之而不以献。王遂灭密)</p>
                      <p>　　(丁亥)　懿王囏(共王子)周室衰(诗人刺之迁都槐里。又迁废丘)治二十五年(齐五世。哀公荒淫王命烹之。作变风刺之)</p>
                      <p>　　⊙(壬子)　孝王辟方(共王弟懿王叔)王时外国有进二尺虎又进四角犀。治十五年。</p>
                      <p>　　⊙(丙辰)　第一祖摩诃迦葉。摩竭陀国人也。姓婆罗门。父饮泽。母香志。昔为锻金师。善明金性使其柔伏。付法传云。尝于久远劫中。毗婆尸佛入涅槃后。四众起塔。塔中像面上金色有少缺坏。时有贫女。将金珠往金师所。请饰佛面。既而因共发愿。愿我二人为无姻夫妻。由是因缘九十一劫身皆金色。后生梵天。天寿尽生中天摩竭陀国婆罗门家。名曰迦葉波。此云饮光胜尊。盖以金色为号也。繇是志求出家冀度诸有。佛言善来比丘。须发自除袈裟着体。常于众中称叹第一。复言。吾以清净法眼将付于汝。汝可流布无令断绝。涅槃经云。尔时世尊欲涅槃时。迦葉不在众会(嵩禅师正宗记评曰。昔涅槃会之初。如来告诸比丘曰。汝等不应作如是语。我今所有无上正法。悉已付嘱摩诃迦葉。是迦葉者。当为汝等作大依止。然正宗者圣人密相传授。不可必知其处与时也。以经酌之则法华先而涅槃后也。方说法华迦葉预焉。及涅槃而不在其会。吾谓付法之时其在二经之间耳。或谓。灵山拈花。又曰。付法于多子塔前。然此未见所出。吾虽稍取亦不敢果以为审也)佛告诸大弟子。迦葉来时。可令宣扬正法眼藏。尔时迦葉在耆阇崛山宾钵罗窟。睹胜光明。即入三昧以净天眼观见世尊于熙连河侧入般涅槃。乃告其徒曰。如来涅槃也。何其驶哉。即至双树间悲恋号泣。佛于金棺内现双足。尔时迦葉告诸比丘。佛已茶毗。金刚舍利非我等事。我等宜当结集法眼无令断绝。乃说偈曰。如来弟子且莫涅槃。得神通者当赴结集。于是得神通者悉集王舍耆阇崛山宾钵罗窟。时阿难为漏未尽。不得入会。后证阿罗汉果。由是得入。迦葉乃白众言。此阿难比丘。多闻总持有大智慧。常随如来梵行清净。所闻佛法如水传器无有遗余。佛所赞叹聪敏第一。宜可请彼集修多罗藏。大众默然。迦葉告阿难曰。汝今宜宣法眼。阿难闻语信受。观察众心而宣偈言。比丘诸眷属。离佛不庄严。犹如虚空中。众星之无月。说是偈已。礼众僧足升法座而说是言。如是我闻一时佛住某处说某经教。乃至人天等作礼奉行。时迦葉问诸比丘。阿难所言不错谬乎。皆曰。不异世尊所说。迦葉乃告阿难言。我今年不久留。今将正法付嘱于汝。汝善守护。听吾偈言。法法本来法。无法无非法。何于一法中。有法有不法。说是偈已。乃持僧伽黎。</p>
                      <p>　　(甲子丁卯　三十)　衣入鸡足山。俟慈氏下生。即周孝王五年丙辰岁也。</p>
                      <p>　　⊙秦非子(其先高阳之后。始女修大业大费佐舜为相。大廉孟戏中衍乃大廉玄孙。鸟身人言。为殷太武之御中潏飞廉恶来秦之先也。后至柏翳佐禹治水有功。舜赐姓嬴氏。后之非子。周孝王使主马。又大蕃息。封干秦。号曰秦嬴。至德公居雍城。秦州陇城县也。后穆公始[栗-木+(革*月)]。至昭襄称王自非子下。秦侯公伯秦仲庄平文宣出武德宣城穆康共桓襄惠悼厉躁怀灵简惠出献孝惠文王武王昭王。三十二君。六百三十八年也)</p>
                      <p>　　夷王爕(懿王次子。周室陵迟。诸侯朝朔。下堂迎之。治十六年)</p>
                      <p>　　⊙(癸未)　厉王胡(夷王子。暴虐无道。国人叛之。袭杀于彘。通周召五十一年)</p>
                      <p>　　⊙(癸巳)　二祖阿难。王舍城人也。姓刹利帝。父斛饭王。实佛之从弟也。梵语阿难陀。此云庆喜。亦云欢喜。如来成道夜生。因为之名。多闻博达智慧无碍。世尊以为总持第一。尝所赞叹。加以夙世有大功德。受持法藏如水传器。佛乃命为侍者。后阿阇世王白言。仁者。如来迦葉尊胜二师皆已涅槃。而我多故悉不能睹。仁者。般涅槃时愿垂告别。阿难许之。后自念言。我身危脆犹如聚沫。况复衰老岂能长久。又念。阿阇世王与吾有约。乃诣王宫告之曰。吾欲入涅槃。故来辞耳。门者曰。王寝不可以闻。阿难曰。俟王觉时当为我说。时王梦中见一宝盖七宝严饰。千万亿众围绕瞻仰。俄而风雨暴至吹折其柄。珍宝璎珞悉坠于地。心甚惊异。既寤门者具白上事。王闻语已失声号恸哀感天地。即至毗舍离城。见阿难在恒河中流跏趺而坐。王乃作礼而说偈言。稽首三界尊。弃我而至此。暂凭悲愿力。且莫般涅槃。时毗舍离王亦在河侧。复说偈言。尊者一何速。而归寂灭场。头住须臾间。而受于供养。尔时阿难见二国王咸来劝请。乃说偈言。二王善严住。勿为苦悲恋。涅槃当我净。而无诸有故。阿难复念。我若偏向一国而般涅槃。诸国争竞。无有是处。应以平等度诸有情。遂于恒河中流将入寂灭。是时山河大地六种震动。雪山中五百仙人睹兹瑞应飞空而至。礼阿难足胡跪白言。我于长老当证佛法。愿垂大慈度脱我等。阿难默然受请。即变殑伽河。悉为金地。为其仙众说诸大法。阿难复念。先所度脱弟子应当来集。须臾五百罗汉从空而下。为诸仙人出家受具。其仙众中有二罗汉。一名商那和修。二名末田底迦。阿难知是法器乃告之曰。昔如来以大法眼传大迦葉。迦葉入定而传于我。我今将灭。用传于汝。汝受吾教。当听偈言。本来传有法传了言无法。各各须自悟。悟了无无法。阿难传法眼藏竟。踊身虚空作十八变。入风奋迅三昧。分身四分。一分奉忉利天。一分奉娑竭罗龙宫。一分奉毗舍离王。一分奉阿阇世王。各建宝塔而供养之。乃厉王十年癸巳岁也。</p>
                      <p>　　(辛亥)　世尊入灭一百年矣。</p>
                      <p>　　⊙传曰。百岁已前。人传虽异法味一如。五师传教首迦葉波。传之阿难。阿难传商那和修。商传优波鞠多。优传末田底迦。自此百年之后。法疏一味水乳两和。析氎分金各宗异见。源流派别二部斯兴。一上座部。二大众部。三百年来展转分破。大众本末别成九部。大众部。一说部。说出世部。鸡胤部。多闻部。说假部。制多山部。西山住部。北山住部○上座本末成十一部。说一切有部。上座部。犊子部。法上部。贤胄部。正量部。密林山部化地部。法藏部。饮光部。经量部。呜呼正法加丝以麻。嘉谟增乳以水。慕道者惑于异端。孰非曷是。悲哉。</p>
                      <p>　　(庚申甲子)　共和元年王崩(王时不道滥谤。百姓不言政道。路相逢视之以目。由是作乱。叛王子彘。在政三十七年。周召二伯行政。号共和。凡十四年)</p>
                      <p>　　⊙(甲戌)　宣王靖(厉王子。初王奔彘。太子匿召公家。国人围之。公以子代之。太子方得脱。既长周召二伯立之为王。修文武成康之风。诸侯复宗周。时天下大旱。王自责身六年乃雨)治四十六年。王臣史籀改苍颉古文为大篆(今岐下石鼓有数字至宋苏轼辨得几字)</p>
                      <p>　　(乙未)　郑桓公友(厉王少子。宣王之弟。初封郑。今华阴县。后徙荣阳。今新郑是。至幽公弟君乙为君。自桓下。武庄厉昭亹婴厉穆灵襄悼成厘简定献声哀共濡君乙。凡二十三君。二百八十一年)</p>
                      <p>　　⊙第三祖商那和修。摩突罗国人也。亦名舍那婆斯。姓毗舍多。父林胜。母憍奢邪。在胎六年而生。梵云商诺迦。此云自然服。即西域九枝秀草名也。若罗汉圣人降生。则此草生于净地。祖生时瑞草斯应。昔如来行化至摩突罗国。见一青林枝叶茂盛。语阿难曰。此林地名优留茶。吾灭度后一百年。有比丘商那和修。于此地转妙法轮。后百岁果诞祖。出家证道。受庆喜尊者法眼化导有情。及止此林降二火龙归顺佛教。龙因施地以建梵宫。祖化缘既久。思传正法。寻于吒利国。得优波鞠多。以为给侍。因问鞠多曰。汝年几邪。答曰。我年十七。祖曰。汝身十七性十七耶。答曰。师发已白。为发白耶心白耶。祖曰。我但发白。非心白耳。曰我身十七。非性十七也。和修知是法器。三载后遂为落发受具。乃告曰。昔如来以无上正法眼藏传嘱迦葉。展转相授而至于我。我今传汝。勿令断绝。汝受吾教。听吾偈言。非法亦非心。无心亦无法。说是心法时。是法非心法。说偈已即隐于罽宾国南象白山中。后于三昧中见弟子鞠多有五百徒众。常多懈慢。祖乃往彼现龙奋迅三昧。以调伏之。而说偈曰。通达非彼此。至圣无长短。汝除轻慢意。疾得阿罗汉。五百比丘闻偈已。依教奉行皆获无漏。祖乃作十八变。火光三昧用焚其身。鞠多收舍利。葬于梵迦罗山。五百比丘各。</p>
                      <p>　　⊙(己未)　持一幡迎导。至彼建塔供养。乃宣王二十二年乙未岁。王无辜杀杜伯。一日出畋。见杜伯持弓矢射王中心。堕车折脊而死。事见墨子载也。</p>
                      <p>　　(庚申)　幽王宫涅(宣王子。嬖褒姒。生伯服。废太子与申后而立伯服。褒姒不好笑。王乃举烽燧大鼓。诸侯皆至。又且无寇。褒姒大笑。王悦后申侯与犬戎同伐王于骊山。复举烽燧。诸侯不至。遂死山下。乃扶太子宜臼为王。以奉周祀)在位十一年。</p>
                      <p>　　(庚午)　携王伯服(幽王庶子。西兵杀王。伯服乃立。国人不顺。未经年而废之)</p>
                      <p>　　东周(二十四主都于洛阳)</p>
                      <p>　　⊙(辛未)　平王宜臼(幽王太子申侯立之)东迁洛京以辟难。治五十一年。</p>
                      <p>　　(壬申)　诸候寖盛政出方伯。</p>
                      <p>　　(辛卯)　世尊示灭二百年矣。</p>
                      <p>　　⊙(庚子)　第四祖优波鞠多。吒利国人也。亦名优波崛多。又名邬波鞠多。姓首陀。父善意。十七出家二十证果。随方行化至摩突罗国。得度者甚众。由是魔宫震动波旬愁怖。遂竭其魔力以害正法。祖即入三昧观其所由。波旬复伺便。密持璎珞縻之于颈。及祖出定。乃取人狗蛇三尸化为华鬘。耎言慰谕波旬曰。汝与我璎珞。甚是珍妙。吾有华发。以相酬奉。波旬大喜。引颈受之。即变为三种臭尸虫蛆坏烂。波旬厌恶大生忧恼。尽己神力不能移动。乃升六欲天告诸天王。又诣梵王求其解免。彼各告言。十力弟子所作神变。我辈凡陋何能去之。波旬曰。然则奈何梵王曰。汝可归心尊者。即能除断。乃为说偈令其回向曰。若因地倒。还因地起。离地求起。终无其理。波旬受教已。即下天宫礼尊者足。哀露忏悔。鞠多告曰。汝自今去。于如来正法更不作娆害否。波旬曰。我誓回向佛道永断不善。祖曰。若然者。汝可口自唱言归依三宝。魔王合掌三唱。华鬘悉除。乃欢喜踊跃。作礼尊者而说偈曰。稽首三昧尊。十力圣弟子。我今愿回向。勿令有劣弱。尊者在此化导证果最多。每度一人以一筹置于石室。其室纵十八肘。广十二肘。充满其间。最后有一长者子。名曰香众。来礼尊者志求出家。祖问曰。汝身出家心出家。答曰。我来出家不为身心。祖曰。不为身心复谁出家。曰夫出家者无我我故。无我我故即心不生灭。心不生灭即是常道。诸佛亦常。心无形相其体亦然祖曰。汝当大悟心自通达。宜依佛法僧绍隆圣种。即为剃度受具足戒。仍告之曰。汝父尝梦金日而生汝。可名提多迦。复谓曰。如来以大法眼藏次第传授。以至于我。今复传汝。听吾偈言。心自本来心。本心非有法。有法有本心。非心非本法。传法已。乃踊身虚空。呈十八变。然复本坐跏趺而逝。多迦以室内筹。用焚其躯。收舍利建塔供养。即平王三十年庚子岁也。</p>
                      <p>　　(己未)　王四十九年。乃鲁隐公元年。孔子春秋编年始于此。</p>
                      <p>　　⊙(壬戌)　桓王林(平王孙太子泄早卒立王)在位二十三年。</p>
                      <p>　　(甲子乙酉　三三)　庄王佗(桓王子)在位十五年。</p>
                      <p>　　⊙(己丑)　第五祖提多迦者。摩伽陀国人。初生之时。父梦金日自屋而出照耀天地。前有大山诸宝严饰。山顶泉涌滂沱四流。后遇鞠多尊者。为解之曰。宝山者。吾身也。泉涌者。法无尽也。日从屋出者。汝今入道之相也。照耀天地者。汝智慧超越也。尊者本名香众。师因易今名焉。梵语提多迦。此云通真量也。多迦闻师说已。欢喜踊跃而唱偈言。巍巍七宝山。常出智慧泉。回为真法味。能度诸有缘。鞠多尊者亦说偈曰。我法传于汝。当现大智慧。金日从屋出。照耀于天地。提多迦闻师妙偈设礼奉持。后至中印度。彼国有八千大仙。弥遮迦为首。闻尊者至率众瞻礼。谓尊者曰。昔与师同生梵天。我遇阿私陀仙人授我仙法。师逢十力弟子修习禅那。自此报分殊涂已经六劫。尊者曰。支离累劫诚哉不虚。今可舍邪归正以入佛乘。弥遮迦曰。昔阿私陀仙人授我记云。汝却后六劫。当遇同学获无漏果。今也相遇。非宿缘邪。愿师慈悲今我解脱。尊者即度出家命圣授戒。余仙众始生我慢。尊者示大神通。于是俱发菩提心一时出家。乃告弥遮迦曰。昔如来以大法眼藏密传迦葉。展转相授而至于我。我今传汝。当护念之。乃说偈曰。通达本法心。无法无非法。悟了同未悟。无心亦无法。说偈踊身虚空作十八变。火光三昧自焚其躯。弥遮迦与八千比丘。同收舍利于班茶山中起塔供养。即庄王五年己丑岁也。</p>
                      <p>　　(庚子)　僖王胡齐(庄王子一名厘)治五年○五霸次兴(中庸子曰。[栗-木+(革*月)]者假也用威刑而防政。使仁义而不湮。秦汉皆[栗-木+(革*月)]道也。春秋称五[栗-木+(革*月)]者。左传曰。齐桓公九合诸侯一匡天下。孔子称为五[栗-木+(革*月)]之首○晋文公召天子于河阳而朝诸侯矣○秦缪公因伐郑而败诸崤悔过修德○宋襄公为鹿上之盟。求诸侯于楚。楚人许之○楚庄王率诸侯伐陈。而立陈灵公。诸侯皆伏矣)</p>
                      <p>　　(乙巳)　惠王阆(僖王子。初庄王嬖姬妃生子颓。颓有宠而后作乱。王奔郑。郑伯伐颓杀之立王。时齐桓伐楚子。责包茅不贡入周矣)</p>
                      <p>　　(甲子　三四)　治二十五年。</p>
                      <p>　　⊙(庚午)　襄王郑(惠王子。子带作乱。王奔郑。晋文公杀子带立王)治三十三年。</p>
                      <p>　　(辛未)　世尊入灭三百年矣(此后龙猛菩萨。造中论。等破除有见。后提婆等诸大论师。造百论等。弘阐大义了义灯明)</p>
                      <p>　　⊙(甲申)　第六祖弥遮迦者。中印度人也。既传法已。游化至北天竺国。见稃灕之上有金色祥云叹曰。斯道人气也。必有大士为吾法嗣。乃入城。于阛阓间有一人。手持酒器逆而问曰。师何方而来。欲往何所。师曰。从自心来。欲往无处。曰识我手中物否。师曰。此是触器而负净者。曰师还识我否。师曰。我即不识。识即非我。又谓曰。汝试自称名氏。吾当后示本因。彼因说偈而答。我从无量劫。至于生此国。本姓颇罗堕。名字婆须密。师曰。我师提多迦说。世尊昔游北印度。语阿难言。此国中吾灭后三百年有一圣人。姓颇罗堕。名婆须密。而于禅祖当获第七。世尊记汝。汝应出家。彼乃置器礼师侧立而言曰。我思往劫。尝作檀那献一如来宝座。彼佛记我云。汝于贤劫释迦法中宣传至教。今符师说。愿加度脱。师即与披剃复圆戒相。乃告之曰。正法眼藏今传于汝。勿令断绝。乃说偈曰。无心无可得。说得不名法。若了心非心。始解心心法。说偈已。入师子奋迅三昧。踊身虚空高七多罗树。却复本座。化火自焚。婆须密收灵骨贮七宝函。建浮图置于上级。即襄王十五年甲申岁也。</p>
                      <p>　　(癸卯)　顷王壬臣(襄王子)治六年(楚庄王始[栗-木+(革*月)])</p>
                      <p>　　(己酉)　匡王班(顷王子)在位六年。</p>
                      <p>　　(壬子)　○(有云。此年世尊入灭者。破邪论引误)</p>
                      <p>　　⊙(乙卯)　定王瑜(匡王子)治二十一年○(楚子问鼎之大小轻重)</p>
                      <p>　　⊙(丁巳)　老聃氏。于是年九月十四日生于楚国陈郡苦县赖乡曲仁里。魏书云。老聃父姓韩名干字元毕。母曰精敷。二合而娠。孕八十年而生于李树下。因以为姓。名耳字伯阳。身长四尺六寸。额凸眉粗反唇骞鼻髆尖[膫-(日/小)+(夸-大)]阔聃耳髼头。故谥曰聃。以疑独之道秘于心。三宝之德资于用。一曰慈。二曰俭。三曰不敢为天下先。景王己卯紫气浮关。欲往流沙。时有函关令尹喜。知道之人也。乃请言教。老氏遂着道德二篇。合五千言。皆评大道也。既而弗克。至于流沙。薨于槐里。年八十四岁。时有秦佚之吊。三号而出。是知天命殒于周也。</p>
                      <p>　　(甲子　三五)　墓在槐里西南三十里渭水之阳。今兴平县也。佛先三百四十五年。</p>
                      <p>　　⊙(辛未)　第七祖婆须密者。北天竺国人也。姓颇罗堕。常服净衣执酒器游行里闬。或吟或啸。人谓之狂。及遇弥遮迦尊者宣如来往志。自惺前缘投器。出家授法。行化至迦摩罗国。广兴佛事。于法座前忽有一智者。自称我名佛陀难提。今与师论义。师曰。仁者论即不义。义即不论。若拟论义终非义论。难提知师义胜。心即钦伏曰。我愿求道沾甘露味。尊者遂与剃度而授具戒。复告之曰。如来正法眼藏我今传汝。汝常护持。乃说偈曰。心同虚空界。示等虚空法。证得虚空时。无是无非法。尊者即入慈心三昧。时梵王帝释及诸天众。俱来作礼而说偈言。贤劫众圣祖。而当第七位。尊者哀念我。请为宣佛地。尊者从三昧起。示众云。我所得法而非有故。若识佛地离有无故。说此语已。还入三昧示涅槃相。难提即于本座起七宝塔以葬全身。即定王十七年辛未岁也。</p>
                      <p>　　(丙子)　简王夷(定王子)治十四年。</p>
                      <p>　　(丁丑)　○老氏仕周为守藏吏。时年二十二矣。</p>
                      <p>　　(己丑)　○老氏迁太史令。时年三十四矣。一云。柱下史。自是五十四年不调。时人目为吏隐也。王十四年。鲁襄元也。</p>
                      <p>　　(庚寅)　灵王泄心(简王子)生而有髭。治二十七年。</p>
                      <p>　　⊙(庚戌)　二十一年。老氏五十五岁矣。</p>
                      <p>　　⊙孔子生干鲁国今兖州邹邑平乡晋昌里。实隐公后第九代襄公二十一年冬十一月初四日。按殷本纪。孔子父姓叔梁名纥。为邹邑宰。先娶邹氏女。生子孟皮。不才。后娶颜氏女名征。在夫妇祷尼丘山而生孔子生而有发。身长九尺六寸腰带十围。垂手过膝。河眸海口龙颜方颡。凤颙燕颔虬髭虎视。有中和之德。衣庄而严。色温而厉。有四十二表如世家。自易姓孔氏。名丘字仲尼。至唐玄宗。谥曰文宣王。丘先殷之后裔颖考叔弗何祖焉。至纥移居鲁。易姓叔梁。后孔子追昔先生姓字。以子配一。更姓孔氏。是不忘本仁也。学无常师。自然英才诞秀。圣德不群世号素王。大宣文教矣鲁哀公十一年。自卫反鲁修文教于洙泗之滨。祖述尧舜宪章文武之风。约鲁史而修春秋。周平鲁隐始之自己未。终敬王鲁哀壬戌记二百四。十二年之事。明王室衰诸侯霸褒贬得失。绝笔于获麟之句也。而传有五。左丘明公羊高谷梁赤邹氏郏氏。删诗三百。而咏国风雅颂正变之道也。而传者分为四诗。毛韩鲁齐。诗以关睢首之。明有夫妇。次有父子君臣之道。三纲逆顺辨其国政。定尚书凡百篇。始于二典。次及三王典谟誓诰之文。备悉明也。秦火之后。汉儒伏生口授。裁二十余篇。正礼乐有二礼记四十九篇。而以曲礼首之。终于丧服之制。俾夫孝弟施行。安上治民广大悉备。而传者徐生首焉。周礼者六官之属王百七十五。明宗庙社稷王侯等差朝格典仪。大全其式矣。赞易道始于太极。是生两仪。四象八卦万物生焉。作十翼书以明之。谓上系下系上彖下彖上象下象文言说卦叙卦杂卦。而传者古今众矣。资学三千。达者七十有二。四科十哲。德行颜回闵损冉耕仲弓。言语宰予端木赐。政事冉求仲由。文学言偃卜商。子鲤伯鱼。孙伋子思。皆预其数。寿七十三岁薨。佛先二百九十九年。</p>
                      <p>　　(辛亥)　世尊示灭四百年矣(时迦湿弥罗国五百六通依法智论造毗婆沙论)</p>
                      <p>　　⊙(丁巳)　景王贵(灵王次子)治二十五年。</p>
                      <p>　　⊙(甲子丙寅　三六)　第八祖佛陀难提者。迦摩罗国人也。姓瞿昙氏。顶有肉髻。辨捷无碍。初遇婆须密尊者出家受教。既而领徒。行化至提迦国城毗舍罗家。见其舍有白光上腾。谓徒众曰。此家圣人口无言说。真大乘器。不行四衢知触秽耳。言讫长者出致礼问。何所须祖曰。我求侍者。曰我有一子。名伏祖驮密多。年已五十口未曾言足未曾履。曰。如汝所说真吾弟子。祖既见之。遽起礼拜而说偈曰。父母非我亲。谁是最亲者。诸佛非我道。谁是最道者。祖以偈答曰。汝言与心亲。父母非可比。汝行与道合诸佛心即是。外求有相佛。与汝不相似。欲识汝本心。非合亦非离。伏驮密多闻祖妙偈。便行七步。祖曰。此子昔曾值佛悲愿广大。虑父母爱情难舍。故不言不履耳。时长者遂舍令出家。祖寻授具戒。复告之曰。我今以如来正法眼藏传嘱于汝。勿令断绝。乃说偈曰。虚空无内外。心法亦如此。若了虚空故。是达真如理。密多承师传嘱。以偈赞曰。我师禅祖中。当得为第八。法化众无量。悉获阿罗汉。尔时尊者佛陀难提。即现神变。却复本坐。俨然寂灭。众兴宝塔葬其全身。即景王十年丙寅岁也。</p>
                      <p>　　(乙亥)　孔子时年二十六。适周问礼于老聃。聃年已七十九。</p>
                      <p>　　(己卯)　老聃是年薨。寿八十四岁。</p>
                      <p>　　(辛巳)　四月王崩。刘子单子立王子猛。六月子朝作乱。十月晋纳王于王城。十一月猛卒(是为悼王)</p>
                      <p>　　⊙(壬午)　敬王丐(悼王弟)刘献公单穆公韩宣等伐子朝立王。治四十三年。</p>
                      <p>　　(乙酉)　(冬克巩逐王子朝入成周。自是谓王城为西周。成周为东周)</p>
                      <p>　　(壬辰)　十一年乃鲁定元年。</p>
                      <p>　　(辛丑)　孔子为鲁司寇年已五十二矣。</p>
                      <p>　　(癸卯)　孔子去鲁适卫。</p>
                      <p>　　(乙巳)　孔子之宋如陈。</p>
                      <p>　　(戊申)　孔子微服过宋。</p>
                      <p>　　(己酉)　孔子厄于陈。</p>
                      <p>　　(庚戌)　二十八年。鲁哀十一年。孔子自卫返鲁。作春秋定六经。时年六十一岁矣。</p>
                      <p>　　⊙(甲寅)　第九祖伏驮密多者。提迦国人。姓毗舍罗。既受佛陀难提传嘱。后至中印度行化。时有长者香盖。携一子而来瞻礼尊者曰。此子处胎六十年。因号难生。复尝会一仙者。谓此儿非凡。当为法器。令遇尊者。可令出家。祖即与落发授戒。羯磨之际祥光烛座。仍感舍利三十粒现前。自此精进忘疲。既而师告之曰。如来大法眼藏今传于汝。汝护念之。乃说偈曰。真理本无名。因名显真理。受得真实法。非真亦非伪。尊者传法已。即入灭尽三昧而般涅槃。众以香油旃檀阇维真体。收舍利建塔于。那烂陀寺即敬王三十三年甲寅岁。</p>
                      <p>　　(庚申)　孔子绝笔于获麟。</p>
                      <p>　　(壬戌)　王四十年。鲁哀十六年夏四月八日孔子薨于曲阜。四十三年吴灭矣。</p>
                      <p>　　(甲子丙寅　三七)　元王仁(敬王子)治八年○(越王勾践始[栗-木+(革*月)]矣)</p>
                      <p>　　⊙(癸酉)　贞定王介(元王子)在位二十八年。</p>
                      <p>　　(辛卯)　世尊示灭五百年矣。</p>
                      <p>　　⊙(己亥)　第十祖胁尊者。中印度人也。本名难生。初将诞。父梦一白象背有宝座。座上安一明珠。从门而入。光照四众。既觉遂生。后值伏驮尊者。执侍左右。未尝睡眠。谓其胁不至席。遂号胁尊者焉。初至华氏国憩一树下。右手指地而告众曰。此地变金色。当有圣人入会。言讫即变金色。时有长者子富那夜奢。合掌前立。尊者问曰。汝从何来。夜奢曰。我心非往。尊者曰。汝何处住。曰我心非止。祖曰。汝不定耶。曰诸佛亦然。祖曰。汝非诸佛。曰诸佛亦非。祖因说偈曰。此地变金色。预知于圣至。当坐菩提树。觉华而成已。夜奢复说偈曰。师坐金色地。常说真实义。回光而照我。令入三摩谛。祖知其意即度出家复具戒品。乃告之曰。如来大法眼藏今传于汝。汝护念之。乃说偈曰。真体自然真。因真说有理。领得真真法。无行亦无止。传法已。即现神变入于涅槃化火自焚。四众以衣裓盛舍利。随处兴塔焉。即贞王二十七年己亥岁也。</p>
                      <p>　　(辛丑)　考王嵬(一名隗贞王子)治十五年。</p>
                      <p>　　(丙辰)　威烈王午(考王子)在位二十四年。</p>
                      <p>　　(甲子　三八)　王十九年。魏斯好贤即文侯之德。</p>
                      <p>　　(丁丑)　○通鉴始于此。宋司马光集。</p>
                      <p>　　(戊寅)　王命赵魏韩为诸侯。自此号为七雄。</p>
<div class="jwbt-box"><div class="jwbt"><a name=j1613-01-9><a href="1613-01.htm#MENU-top">佛祖历代通载卷第五</div></div></a></a>
<p>　　(戊寅)　韩魏赵　雷氏曰(魏赵韩齐燕楚及秦。是为七雄)</p>
                      <p>　　韩武子(其先与周同姓。后事晋封于韩。自武子至王安。十二君。一百九十六年)</p>
                      <p>　　魏武子(毕公万之后。与周同姓。武王克殷。封于毕○时秦王尝欲伐魏。或曰。文侯师田子方受子夏经。义客段干木过其阊。君礼人贤国民称仁。上下和合。未可图也。有贤人孟轲邹衍淳于髡之徒矣○惠王时有女子。化为丈夫○其先毕万事于晋。晋献公封于魏。在河东郡。至悼公在绛阳。文武复魏。自毕万至王假。凡九世。通计一百年。至秦始皇灭之)</p>
                      <p>　　赵武子(其先与秦同祖。殷飞廉二子恶来季胜。季胜赵之先。后造父为穆王御。封于赵城因姓赵氏。至敬侯都邯郸。自后至大王嘉为秦将王贲虏之。凡十一世。计一百八十七年。齐燕楚秦见上注)</p>
                      <p>　　(庚辰)　安王骄(一名龙威烈王之子)治二十六年。</p>
                      <p>　　(辛巳)　二年晋分为三晋。赵魏及韩。同谋灭晋三分其地也。</p>
                      <p>　　(丙申)　○(齐灭矣)</p>
                      <p>　　(戊戌)　第十一祖富那夜奢。华氏国人也。姓瞿昙氏。父宝身。既得法于胁尊者。寻诣波罗奈国。有马鸣大士。迎而作礼。因问曰。我欲识佛。何者即是。祖曰。汝欲识佛不识者是。曰佛既不识焉知是乎。祖曰。既不识佛焉知不是。曰此是踞义。祖曰。彼是木义。复问。踞义者何。曰与师平出。又问。木义者何。祖曰。汝被我解。马鸣豁然惺悟。稽首归依。遂求剃度。祖谓众曰。此大士者。昔为毗舍离国王。其国有一类人。如马裸露。王运神力分身为蚕。彼乃得衣。王后复生中印度。马人感恋悲。鸣因号马鸣焉。如来记云。吾灭度后六百年。当有贤者马鸣。于波罗奈国摧伏异道。度人无量。继吾传化。今正是时。即告之曰。如来大法眼藏今付于汝。即说偈曰。迷悟如隐显。明暗不相离。今付隐显法。非一亦非二。付法已。即现神变湛然圆寂。众兴宝塔以閟全身。即安王十九年戊戌岁也。</p>
                      <p>　　(丙午)　烈王喜(安王子。王时天雨金子栎阳)治七年。是岁日食。</p>
                      <p>　　(癸丑)　显王扁(烈王子)在位四十八年(时苏秦游说六国)</p>
                      <p>　　(甲寅)　二年秦惠始称王矣。</p>
                      <p>　　(甲子　三九)　王十二年。</p>
                      <p>　　(辛未)　世尊示灭六百年矣。</p>
                      <p>　　(甲午)　第十二祖马鸣大士者。波罗奈国人也。亦名功胜。以有作无作诸功德最为殊胜。故名焉。既受法于夜奢尊者。后于华氏国转妙法轮。忽有老人坐前仆地。师谓众曰。此非庸流。当有异相。言讫不见。俄从地踊出一金色人。复化为女子。右手指师而说偈曰。稽首长老尊。当受如来记。今于此地上。宣通第一义。说偈已瞥然不见。师曰。将有魔来与吾校力。有顷风雨暴至。天地晦冥。师曰。魔之来信矣。吾当除之。即指空中现一大金龙。奋发威神震动山岩。师俨然于坐魔事随灭。经七日有一小虫。大若蟭螟。潜形坐下。师以手取之示众曰。斯乃魔之所变。盗听吾法耳。乃放之令去。魔不能动。师告之曰。汝但归依三宝即得神通。遂复本形作礼忏悔。师问曰。汝名谁邪。眷属多少。曰我名迦毗摩罗。有三千眷属。师曰。汝尽神力变化若何。曰我化巨海极为小事。师曰。汝化性海得否。曰何谓性海。我未尝知。师即为说性海云。山河大地皆依建立。三昧六通由兹发现。毗摩罗闻言遂发信心。与徒众三千俱求剃度。师乃召五百罗汉与授具戒。复告之曰。如来大法眼藏今当付汝。汝听偈言。隐显即本法。明暗元不二。今付悟了法。非取亦非离。付法已。即入龙奋迅三昧。挺身空中如日轮相。然后示灭。四众以真体藏之龙龛。即显王四十二年甲午岁也。</p>
                      <p>　　(辛丑)　慎靓王定(显王子)治六年(王时六国皆自称王)</p>
                      <p>　　(丁未)　赧王延(慎靓王子)治五十九年(东西周分治为诸侯所侵。王与居人无异。王徙都太子治束)</p>
                      <p>　　(甲子　四十)　十八年。</p>
                      <p>　　(丙子)　三十年宋灭矣。</p>
                      <p>　　(壬辰)　第十三祖迦毗摩罗。华氏国人也。初为外道有徒三千通诸异论。后于马鸣尊者得法。领徒至西印度。彼有太子名云自在。仰尊者名请于宫中供养。祖曰。如来有教。沙门不得亲近国王大臣权势之家。太子曰。今我国城之北有大山焉。山中有一石窟。师可禅寂于此否。祖曰诺。即入彼山。行数里逢一大蟒。祖直进不顾。遂盘绕祖身。祖因与受三归依。蟒听讫而去。祖将至石窟。复有一老人。素服而出。合掌问讯。祖曰。汝何所止。答曰。我昔尝为比丘多乐寂静。有初学比丘数来请益。而我烦于应答起嗔恨想。命终堕为蟒身。住是窟中。今已千载。适遇尊者获闻戒法。故来谢耳。祖问曰。此山更有何人居止。曰北去十里有大树荫。覆五百大龙。其树王名龙树。常为龙众说法。我亦听受耳。尊者遂与徒众诣彼龙树。出迎尊者曰。深山孤寂龙蟒所居。大德至尊何枉神足。祖曰。吾非至尊。来访贤者。龙树默念曰。此师得决定性明道眼否。是大圣继真乘否。祖曰。汝虽心语吾以意知。但办出家何虑吾之不圣龙树闻已悔谢。尊者即与度脱及五百龙众俱受具戒。复告龙树曰。今以如来大法眼藏付嘱于汝。谛听偈言。非隐非显法。说是真实际。悟此隐显法。非愚亦非知。付法已。即现神变化火焚身。龙树收五色舍利。建塔瘗之。即赧王四十六年壬辰岁也。</p>
                      <p>　　(乙巳)　○(王与六国攻秦。昭王怒攻西周。王惧伏于秦。尽献其邑。是年秦使将军摎攻之。取九鼎宝器。王渐而卒。已上八百六十七年内三百二十五年载春秋周灭)</p>
                      <p>　　右周合三十七君八百六十七年。</p>
                      <p>　　秦　雷氏曰(昭襄孝文庄襄始皇胡亥子婴。秦朝六君。四十九年)</p>
                      <p>　　(丙午)　昭襄王稷(惠文王子)姓嬴氏。王水德。都咸阳(今京兆也)治五年。至始皇时建亥正通。霸五十一年。</p>
                      <p>　　(辛亥)　世尊示灭七百年矣。</p>
                      <p>　　孝文王戊(昭王子)元年修先王功臣褒厚亲施苑囿除丧。在位三月。运数一年。</p>
                      <p>　　(壬子)　庄襄王楚(孝文王子以吕不韦为相)治三年○次年癸丑日食。</p>
					  <p align="center"><img src="../images/1613-14.gif" width="700"></p>
                      <p>　　(乙卯)　始皇政(庄襄子昭。四十八年正月旦日。生于郸邯。其年十三。庄襄崩。代立为秦王。自号始皇。欲至万世。独称曰朕。改年朝贺。皆自二月朔。衣服旌旗皆尚黑。置守尉监筑长城。名民曰黔首。用吕不韦赵高李斯为相。蒙恬白起王翦为将。并吞六国平一天下。分三十六郡。自后骄纵周游天下。因之会稽琅琊还至沙丘。忽患病。七月丙申崩于平台矣)治三十七年(寿五十)</p>
                      <p>　　(甲子　四一)　下令逐诸侯客李斯谏而止。</p>
                      <p>　　(辛未)　灭韩。</p>
                      <p>　　(癸酉)　灭赵。</p>
                      <p>　　(丙子)　灭魏。</p>
                      <p>　　(戊寅)　灭楚。</p>
                      <p>　　(己卯)　虏燕王喜。</p>
                      <p>　　(庚辰)　灭齐。</p>
                      <p>　　(壬午)　二十八年。东巡郡县。上邹峄山及登琅琊。刻石颂德。又上泰山立石封祠祀。值风雨于松下。因封五大夫。又遣徐福求仙。</p>
                      <p>　　⊙(癸未)　沙门室利防等一十八人。来自西域。帝恶其异俗以付狱。俄有金刚神。碎狱门而出之。帝惧即厚礼遣之。时国事区区。弗克敬奉。</p>
                      <p>　　(丁亥)　筑长城。</p>
                      <p>　　(戊子)　焚书。</p>
                      <p>　　(己丑)　坑儒作阿房宫。</p>
                      <p>　　⊙第十四祖龙树尊者。西天竺国人也。亦名龙胜。始于毗罗尊者得法。后至南印度。彼国之人多信福业。闻尊者为说妙法。递相谓曰。人有福业世间第一。徒言佛性谁能睹之。尊者曰。汝欲见佛性。先须除我慢。彼人曰。佛性大小。尊者曰。非大非小非广非狭。无福无报不死不生。彼闻理胜悉回初心。尊者复于座上现自在身如满月轮。一切众唯闻法音不睹师相。彼众中有长者子。名迦那提婆。谓众曰。识此相否。众曰。目所未睹安能辩识。提婆曰。此是尊者现佛性体相以未我等。何以知之。盖以无相三昧形如满月。佛性之义廓然虚明。言讫轮相即隐。复居本座而说偈言。身现圆月相。以表诸佛体。说法无其形。用辨非声色。彼众闻偈咸愿出家以求解脱。尊者即为剃发。命诸圣授具其国先有外道。五千余人作大幻术。众皆宗仰。尊者悉为化之令归三宝。复造大智度论中论十二门论。垂之于世。后告上首弟子迦那提婆曰。如来大法眼藏今当付汝。听吾偈言。为明隐显法。方说解脱理。于法心不证。无嗔亦无喜。付法讫。入月轮三昧。广现神变。复就本座凝然禅寂。迦那提婆与诸四众共建宝塔以葬焉。即秦始皇三十五年己丑岁也。</p>
                      <p>　　(壬辰)　二世胡亥(始皇少子。帝崩。李斯秘之。独赵高胡亥知之。高遂矫诏。杀扶苏而立为帝。二十一即位。治三年)</p>
                      <p>　　(癸巳)　○(刘季起沛。项羽起江东。率诸侯伐秦。陈胜吴广起。天下大乱矣)</p>
                      <p>　　(甲午)　○(为赵高杀于望夷宫)</p>
                      <p>　　三世子婴(扶苏子○初赵高使婿阎乐杀二世。乃引玺佩之。百官莫从。将上殿。殿欲坏者三。高知天命不与。乃立子婴即位。三世杀赵高于齐宫。夷其三族○后沛公入关。子婴即系颈以组。白马素车奉玺降于轵道。为秦王四十六日○沛公既入咸阳。封宫室府库还军坝上○项羽后入关。遂杀子婴。秦遂灭矣)</p>
                      <p>　　右秦(自始皇二十六年。初并天下。居帝位凡十五年。而汉灭之)</p>
                      <p>　　⊙西汉　雷氏曰(汉高惠吕文景武昭昌邑宣元成衰平孺。十有四君。二百十四)</p>
                      <p>　　(乙未)　高祖邦(字季。姓刘氏。王火德。治十二年。初用秦正太初元年。改用夏正。都长安。今京兆也。礼沛中阳里人。隆准龙颜。左股有七十二黑子。初为泗上亭长。单父吕公。妻之以女。因徙徒骊山到礼西泽中放之。徒中壮士愿从者十人。初行山泽斩当路白蛇。后人见老妪哭曰。吾子白帝子。为赤帝子斩之。秦二世元年。布衣起于沛而灭秦为汉。以萧何为相。韩信为将。张良为谋。即汉有三杰焉。共灭项羽于乌江。生于秦昭四十六年。寿六十二岁。大定天下。丁未夏四月。崩于长乐宫。葬长陵)</p>
                      <p>　　西楚霸王项羽(名藉下相人也。楚将项燕之孙。身长八尺。目有重瞳。势可拔山力能举鼎。吴中子弟皆惮之。秦二世元年。从季父项梁起江。东至三年灭秦。自号西楚。都彭城。立五年。汉会诸侯于垓下。大溃破之。追至乌江。自刎而死矣)</p>
                      <p>　　(丙申)　二年冬十月。五星聚东井。十一月召诸县父老。约法三章。杀人者死。伤人及抵谪罪。余去秦法项羽使英布杀义帝于綝。</p>
                      <p>　　(丁酉)　是年灭韩赵魏三国。</p>
                      <p>　　(戊戌)　灭齐。</p>
                      <p>　　(己亥)　灭燕。与项羽约洪沟为界。以分天下。</p>
                      <p>　　(庚子)　会诸将围羽于垓下。虞姬自刎。</p>
                      <p>　　(辛丑)　改咸阳为长安。</p>
                      <p>　　(丁未)　孝惠盈(字日满高祖子。母吕氏。十七即位。见母残酷。使人请太后曰。吾终不能治天下。遂纵酒色淫乐。甲寅八月崩于未央宫。葬安陵。寿二十四岁)</p>
                      <p>　　治七年始有笛(帝时丘仲作之。笛者涤也。涤荡邪秽纳于雅正。龙笛有七孔。竹笛五孔。羌笛三孔也)</p>
                      <p>　　(癸丑)　起长安西市修建仓敖。</p>
                      <p>　　(甲寅)　高后雉(姓吕氏。单父吕公女。少帝幼太后临朝称制。立诸吕为王。欲谋天下。几危刘氏。刘章周勃诛诸吕矣)治八年(寿七十一)</p>
                      <p>　　(乙卯)　○地震○六月晦日食○行八铢钱。</p>
                      <p>　　(丙辰)　○秋星昼见。</p>
                      <p>　　(戊午)　五年南越王自称武帝。</p>
                      <p>　　(己未)　○春星昼见○行五分钱。</p>
                      <p>　　(庚申)　正月日食。</p>
                      <p>　　(壬戌)　文帝恒(高祖次子。母薄姬。初吕后封诸吕为王。陈平周勃刘章共诛诸吕三千人。以立文帝。性资宽惠温纯谨洁。衣不华饰。百姓富乐。自即位后。凡下二十七诏利民太平。甲申崩未央宫。葬[溧-木+(革*月)]陵。寿四十六)治二十三年。</p>
                      <p>　　(甲子　四二)　文帝三年也。</p>
                      <p>　　⊙(庚辰)　第十五祖迦那提婆。南天竺国人也。姓毗舍罗。初求福业兼乐辩论。后谒龙树大士将及门。树知是智人。先遣侍者以满钵。水置于座前。提婆见之。即以一针投之而进。忻然契会。树即为说法。不起于坐现月轮相。唯闻其声不见其形。师语众曰。今此瑞者。师现佛性表说法非声色也。师得法后至毗罗国。彼有长者。曰梵摩净德。一日园树生大耳如菌。味美甚。唯长者与第二子罗睺罗多。取而食之。取已随长。尽而复生。自余亲属皆不能见。时尊者知其宿因。遂至其家。长者问其故。尊者曰汝家昔曾供养一比丘然此比丘道眼未明。以虚沾信施故报为本菌。唯汝与子精诚供养。得以享之。余即否矣。又问。长者年多少。曰七十有九。尊者乃说偈曰。入道不通理。覆身还信施。汝年八十一。此树不生耳。长者闻偈弥加叹伏。且曰。弟子衰老不能事师。愿舍次子随师出家。尊者曰。昔如来记此子。当第二五百年为大教主。今之相遇盖符宿因。即与剃发执侍。至巴连弗城。闻诸外道欲障佛法计之既久。尊者乃执长旛入彼众中。彼问祖曰。汝何不前。祖曰。汝何不后。又曰。汝似贱人。祖曰。汝似良人。又曰。汝解何法。祖曰。汝百不解又曰。我欲得佛。祖曰。我灼然得佛。又曰。汝不合得。祖曰。元道我得汝实不得。又曰。汝既不得。云何言得。祖曰。汝有我故所以不得我无我我故自当得。彼辞既屈。乃问祖曰。汝名何等。祖曰。我名迦那提婆。彼既夙闻祖名。乃悔过致谢。时众中犹互兴问难。尊者折以无碍之辩。由是归伏。乃告上足罗睺罗多而付法眼。偈曰。本对传法人。为说解脱理。于法实无证。无终亦无始。说偈已。入奋迅定身放八光而归寂灭。学众兴塔而供养之。则前汉文帝十九年庚辰岁也。</p>
                      <p>　　(乙酉)　景帝启(文帝子。母窦氏。三十二岁即位。好黄老二子。令宫人皆诵之。因改于书为经。庚子崩未央宫。葬阳陵。寿四十八)治十六年。</p>
                      <p>　　(丁亥)　○(三年用晁错策。七国皆反。遣周亚夫将三十六将攻之。复用袁盎之谋。斩错以谢七国。天下大定矣)</p>
                      <p>　　(辛亥)　世尊示灭八百年矣。</p>
                      <p>　　(戊戌)　○(帝灭笞法定棰令○疑周亚夫功大欲狱之。遂呕血而死)</p>
                      <p>　　⊙(辛丑)　武帝彻改建元(景之中子。母王夫人。尝得策文曰。二十七倒策。果七十二岁崩于五祚殿。葬于茂陵。十七即位)</p>
                      <p>　　治五十四年(依运历图辛丑建元。东方朔为太史)</p>
                      <p>　　(乙巳)　○(帝好仙术。敬方士文成五利等○铸半两钱。贪地好杀○命司马迁等。造汉太祖历。以正月为岁首。色尚黄。数用五。兴太学修郊祀定音律作诗乐。建封禅礼百神。绍周后。号令文章焕然可述矣)</p>
                      <p>　　(丁未)　改元光。</p>
                      <p>　　(癸丑)　改元朔。</p>
                      <p>　　(己未)　改元狩○(淮南王安衡山王赐以谋反诛戮。其党。累数万人)</p>
                      <p>　　(庚申)　○用孙宽为相。卫青霍去病为将。北伐丐奴。开河朔之地○又平南越王○东灭朝鲜为郡县。西历五国。执昆耶王收休屠王○后遣张骞西往身毒国。寻浮图教。果获之。</p>
                      <p>　　(甲子　四三)　四月初作诰官之有诰始此。</p>
                      <p>　　(乙丑)　改元鼎。</p>
                      <p>　　⊙(戊辰)　第十六祖罗睺罗多者。迦毗罗国人也。行化至室罗筏城。有河名曰金水。其味殊美。中流复现五佛影。祖告众曰。此河之源凡五百里。有圣者僧伽难提居于彼处。佛志一千年后当绍圣位。语已领诸学众溯流而上。至彼见僧伽难提安坐入定。祖与众伺之。经三七日方从定起。祖问曰。汝身定邪心定邪。曰身心俱定。祖曰。身心俱定。何有出入。曰虽有出入不失定相。如金在井金体常寂。祖曰。若金在井若金出井。金无动静。何物出入。曰言金动静。何物出入许金出入。金非动静。祖曰。若金在井出者何金。若金出井在者何物。曰金若出井在者非金。金若在井出者非物。祖曰。此义不然。曰彼理非着。祖曰。此义当堕。曰彼义不成。祖曰。彼义不成我义成矣。曰我义虽成法非我故。祖曰。我义已成我无我故。曰我无我故复成何义。祖曰。我无我故故成汝义。曰仁者师于何圣得是无我。祖曰。我师迦那提婆证是无我。曰稽首提婆师而出于仁者。仁者无我故。我欲师仁者。祖曰。我已无我故。汝须见我我。汝若师我故。知我非我我。难提心意豁然。即求度脱。尊者曰汝心自在非我所系。语已即以右手擎金钵举至梵宫。取彼香饭将斋大众。而大众忽生厌恶之心。尊者曰。非我之咎汝等自业。即命僧伽难提分坐同食。众复讶之。祖曰。汝不得食。皆由此故。当知与吾分坐者。即过去娑罗树王如来也。愍物降迹。汝辈亦庄严劫中已至三果而未证无漏者也。众曰。我师神力斯可信矣。彼云过去佛者。即窃疑焉。罗睺罗多知众生慢。乃曰。世尊在日世界平正。无有丘陵江河沟洫。水悉甘美草木滋茂。国土丰盈无八苦行十善。自双树示灭八百余年。世界丘墟草木枯悴。人无至信正念轻微。不信真如唯爱神力。言讫以右手渐展入地。至金刚轮际取甘露水。以琉璃器持至会所。大众见之即时钦慕悔过作礼。于是尊者命僧伽难提而付法眼。偈曰。于法实无证。不取亦不离。法非有无相。内外云何起。付法已安坐归寂。四众建塔当前汉武帝二十八年戊辰岁也。</p>
                      <p>　　(辛未)　改元封。</p>
                      <p>　　(丁丑)　改太初。</p>
                      <p>　　(辛巳)　改天汉。</p>
                      <p>　　(乙酉)　改太始。</p>
                      <p>　　(己丑)　改征和。</p>
                      <p>　　(庚寅)　○(巫蛊起。江充等[木*屈]蛊于太子宫。太子与皇后谋斩。充与丞相刘屈厘大战长安。死者不啻数万)</p>
                      <p>　　⊙(乙未)　昭帝弗(武之子。母赵婕好九岁即位。霍光受遗诏。以周公辅政。至戊申四月崩未央宫。葬于平陵。寿二十二岁)治十三年改始元。</p>
                      <p>　　(辛丑)　改元凤(上官桀子。安与霍光争权。帝终知霍光之忠烈矣)</p>
                      <p>　　(丁未)　改元平。</p>
                      <p>　　⊙第十七祖僧伽难提者。室罗筏城宝庄严王之子也。生而能言。常赞佛事。七岁即厌世乐。以偈告其父母曰。稽首大慈父。和南骨血母。我今欲出家。幸愿哀愍故。父母固止之。遂终日不食。乃许其在家出家。号僧伽难提。复命沙门禅利多为之师。积十九载未尝退倦。尊者每自念言。身居王宫胡为出家。一夕天光下。属见一路坦平。不觉徐行。约十里许。至大岩前有石窟焉。乃燕寂于中。父既失子。即摈禅利多出国。访寻其子不知所在。经十年尊者得法受记已。行化至摩提国。忽有凉风袭众身心悦适非常。而不知其然。祖曰。此道德之风也。当有圣者出世嗣续祖灯乎。言讫以神力摄诸大众游历山谷。食顷至一峰下。谓众曰。此峰顶有紫云如盖。圣人居此矣。即与大众徘徊久之。见山舍一童子持圆鉴直造尊者前。祖问。汝几岁邪。曰百岁。祖曰。汝年尚幼。何言百岁。曰我不会理正百岁耳。祖曰。汝善机邪。曰佛言若人生百岁不会诸佛机。未若生一日而得决了之。祖曰。汝手中当何所表。曰诸佛大圆鉴。内外无瑕翳。两人同得见。心眼皆相似。彼父母闻子语。即舍令出家。祖携至本处。受具戒讫。名伽邪舍多。他时闻风吹殿铜铃声。祖问。铃鸣邪风鸣邪。舍多曰。非风非铃。我心鸣耳。祖曰。心复谁乎。曰俱寂静故。尊者曰。善哉善哉。继吾道者非子而谁。即付法。偈曰。心地本无生。因地从缘起。缘种不相妨。华果亦复尔。付法已。右手攀树而化。大众议曰。尊者树下归寂。其垂荫后裔乎。将奉全身于高原建塔。众力不能举。即就树下起塔。当前汉昭帝十三年丁未岁也。</p>
                      <p>　　(戊申)　昌邑王(名贺。哀王髆之子。武之孙。在位二十七日。狂纵淫戏无度。罪犯一千一百二十七事。霍光与田延年白太后解玺送之。昌邑废为海昏侯。诛昌邑。群臣不能辅道者二百余人。唯王吉龚。遂以数谏得免)</p>
                      <p>　　⊙宣帝询改本始(武帝曾孙。戾太子孙。生而足下有毛。初名病已。及太子被巫蛊事。已在襁褓。赖丙吉救养在于掖庭。外家霍光废昌邑。奏太后就民间迎之即位。远方来朝。号中兴主。壬申十二月崩未央宫。寿四十三。葬杜陵)</p>
                      <p>　　治二十四年(时谷一石五钱)</p>
                      <p>　　(壬子)　改地节。</p>
                      <p>　　(丙辰)　改元康。</p>
                      <p>　　(庚申)　改神爵。</p>
                      <p>　　(甲子　四四)　改五凤。</p>
                      <p>　　(戊辰)　改甘露。</p>
                      <p>　　(辛未)　○(帝兴自民间。知民疾苦。魏相丙吉为相。黄霸龚遂为太守。从耿寿昌奏。置常平仓以利民)</p>
                      <p>　　世尊示灭九百年矣。</p>
                      <p>　　⊙时北天竺富娄叉国。有大论师。名憍尸迦。三子同号婆苏槃豆。此曰天亲。长曰阿僧佉。此云无著。首畅大乘。阿瑜阇国大讲堂中。请圣慈尊说瑜伽论。广明五分十七地义。次曰伐苏畔徒。此云世亲。首学小乘造俱舍论。后从兄化演畅真宗。造唯识等穷探大义。幼曰比邻持弗婆提。此云狮子觉。造集论释大有研寻。异矣哉。三弘中道并誉五天。妙栴檀林宁容荆棘。俱求知足归真应期。御世谈玄难可详矣。</p>
                      <p>　　(壬申)　改黄龙。</p>
                      <p>　　(癸酉)　元帝奭改初元(宣之子。二十七岁即位。戊子五月崩于未央宫。葬渭陵。寿四十三。用儒)治十六年。</p>
                      <p>　　(戊寅)　改永光。</p>
                      <p>　　(癸未)　改建昭。</p>
                      <p>　　(戊子)　改竟宁。</p>
                      <p>　　⊙(己丑)　成帝骜改建始(字太孙。元帝子。二十即位。以诸舅王凤等为列侯。更递为相。五侯专政。贤臣屏退。甲寅三月崩未央宫)</p>
                      <p>　　在位二十六年(寿四十五葬延陵)</p>
                      <p>　　(癸巳)　改河平。</p>
                      <p>　　(丁酉)　改阳朔。</p>
                      <p>　　(辛丑)　改鸿嘉○(光禄大夫刘向传比观典籍往往见有佛经)</p>
                      <p>　　(乙巳)　改永始。</p>
                      <p>　　⊙(戊申)　第十八祖伽邪舍多。摩提国人也。姓郁头蓝。父天盖。母方圣。尝梦大神持鉴。因时有娠。凡七日而诞。肌体莹如琉璃。未尝洗沐。自然香洁。幼好闲静。语非常童。持鉴出游。遇难提尊者得度。领徒至大月氏国。见一婆罗门舍有异气。祖将入彼舍。舍主鸠摩罗多问曰。是何徒众。曰是佛弟子。彼闻佛号心神竦然。即时闭户。祖良久自扣其门。罗多曰。此舍无人。祖曰。答无者谁。罗多闻语知是异人。遽开关延接。尊者曰。昔世尊记曰。吾灭后一千年。有大士出现于月氏国。绍隆玄化。今汝值吾。应斯嘉运。于是鸠摩罗多发宿命智。投诚出家。受具讫付法。偈曰。有种有心地。因缘能发萌。于缘不相碍。当生生不生。付法已。踊身虚空现十八变化。火光三昧自焚其身。众以舍利起塔。当前汉成帝二十年戊申岁也。</p>
                      <p>　　(己酉)　改元延。</p>
                      <p>　　(癸丑)　改绥和(都水使者刘向集列仙传。检藏得梵本佛经六十余卷。编入仙传。则知自周以来自之人未识尔)</p>
                      <p>　　(乙卯)　哀帝欣改建平(元帝庶孙定陶恭王子。十九即位。六年庚申六月崩未央宫。葬义陵。寿二十五)在位六年。</p>
                      <p>　　(己未)　改元寿(景宪使西域大月氏王。令木子口投献浮图经)</p>
                      <p>　　(辛酉)　平帝衍改元始(元帝庶孙。中山孝王兴之子。三岁封为王。元寿二年九月即位。时方九岁。王莽秉政。已丑崩未央宫。葬康陵。寿十四)</p>
                      <p>　　治五年(加王莽为大司马。又升为太傅。号安汉公)</p>
                      <p>　　(甲子　四五)　立莽女为后○莽加宰衡。</p>
                      <p>　　(丙寅)　孺子婴(宣帝玄孙。广戚侯显之子。莽既鸩平帝。婴在襁褓。年二岁即位。莽初行周公故事。一如天子。吏民称臣。帝至戊辰而崩矣)治三年。</p>
                      <p>　　⊙(戊辰)　改初始(王莽以伪符瑞遂即位矣)</p>
                      <p>　　新室(姓王氏都长安。以十二月建平)雷氏曰(莽玄盆子合十八年)</p>
                      <p>　　(己巳)　莽字巨君(王皇后弟。成帝之舅。王曼之子。元城人。初封新都侯。以女为正帝后。后纂夺即位。国号大新。至地皇四年。为汉光武军师杀之)</p>
                      <p>　　在位十五年改元建国。</p>
                      <p>　　(甲戌)　改天凤。</p>
                      <p>　　(庚辰)　改地皇。</p>
                      <p>　　⊙(壬午)　第十九祖鸠摩罗多者。大月氏国婆罗门之子也。昔为自在天人(欲界第六天)见菩萨璎珞忽起爱心堕生忉利(欲界第二天)闻憍尸迦说般若波罗蜜多。以法胜故升于梵天(色界)以根利故善说法要。诸天尊为导师以继。祖时至遂降月氏。后至中天竺国。有大士阇夜多。问曰。我家父母素信三宝。而尝萦疾瘵。凡所营作皆不如意。而我邻家久为旃陀罗行。而身常勇健所作和合。彼何幸而我何辜。尊者曰。何足疑乎。且善恶之报有三时焉。凡人但见仁夭暴寿逆吉义凶。便谓亡因果虚罪福。殊不知影响相随毫厘靡忒。纵经百千万劫亦不磨灭。时阇夜多闻是语已。顿释所疑。祖曰。汝虽已信三业。而未明业从惑生。惑因识有。识依不觉。不觉依心。心本清净。无生灭无造作。无报应无胜负。寂寂然灵灵然。汝若入此法门可。与诸佛同矣。一切善恶有为无为。皆如梦幻。阇夜多承言领旨。即发宿慧恳求出家。既受具。尊者告曰。吾今寂灭时至。汝当绍行化迹。乃付法眼。偈曰。性上本无生。为对求人说。于法既无得。何怀决不决。祖曰。此是妙音如来见性清净之句。汝宜传布后学。言讫既于坐上以指爪[((牙-才+木)*ㄆ)/(厂@刀)]面如红莲开。出大光明照耀四众而入寂灭。阇夜多起塔。当新室十四年壬午岁也。</p>
                      <p>　　(癸未)　淮阳刘玄(字圣公。景帝七代孙。光武族兄。景帝生长沙王发。舂陵侯买。戴侯熊渠。苍梧太守利子张生圣公为王素懦弱羞愧汗流举手不能言二年因。牧马于郊下因。缢杀之光。武使邓禹葬于[栗-木+(革*月)]陵)治二年改元更始。</p>
                      <p>　　(甲申)　刘盆子(太山式人。阳城王章之后。宪武侯萌之子。初与樊崇起莒皆朱眉破莽。建武三年降于光武。遂封赵王)治一年。</p>
                      <p>　　⊙东汉(都洛阳姓刘氏王火德)雷氏云(光明章和殇安北乡顺冲质桓灵献遭殃。合十三主百九十五)</p>
                      <p>　　(乙酉)　世祖光武帝秀(字文叔南蔡人。高祖九世孙。景帝子。长沙王发生舂陵侯买。郁林太守外钜鹿都尉回。南顿令钦之子生。有赤光照室。既长用严子陵策。复兴汉室。遂即位于鄗南。后移都洛。丁巳二月崩于南宫前殿。寿六十二。葬原陵)治三十三年。改元建武。</p>
                      <p>　　(戊戌)　封孔子为褒城侯。</p>
                      <p>　　(辛亥)　世尊示灭一千年(此后护法诸大菩萨等相次出世造论矣)</p>
                      <p>　　(丙辰)　改中元○京师有醴泉出饮者疾愈矣。</p>
                      <p>　　(戊午)　明帝庄(光武第四子。十岁通春秋。三十即位。大兴儒学。乙亥崩于东宫前殿。寿四十八。葬显节陵)</p>
                      <p>　　治十八年。改元永平。</p>
                      <p>　　⊙(辛酉)　帝梦金人身长丈六。项佩日轮飞至殿庭。旦集群臣令占所梦。通人傅毅奏曰。臣按周书异记。昭王二十四年甲寅四月八日。平旦之时。暴风忽起宫殿人舍咸悉震动。夜有五色光气入贯太微。遍于四方尽作青红色。王问太史苏由曰。是何祥也。对曰。西方有大圣人生也。王曰。于天下何如。对曰。此时无他。后一千年声教被及此土。王使鑴石记之。埋在南郊天祠前。以年计之。至今辛酉一千一十年也。陛下所梦将必是乎。帝信以为然。即遣中郎将蔡愔博士王遵秦憬等十有八人。西访其道至。大月氏国果遇迦葉摩腾竺法兰二三藏。持优填王第四造白氎像并四十二章经。愔等奉迎而归于洛矣。</p>
                      <p>　　(甲子　四六)</p>
                      <p>　　⊙(戊辰)　教流此土。十二月三十日。愔等迎二沙门。至于洛阳。帝令模像置清凉台及显节陵并洛京西门以示万姓。梵汉二经。安兰台石室。</p>
                      <p>　　⊙(己巳)　诏以释迦宝像奉安显节陵及清凉台供养。帝于城西雍门外立寺。与腾兰居之。以白马驼经而来。遂名白马寺。腾兰初译四十二章经。帝幸其寺。腾兰进曰。寺东何馆。帝曰。昔有阜无因而起。夷之复然。夜有光怪。民呼为圣冡。因祀之。疑洛阳神也。腾曰。按天竺金藏诠所志。阿育王藏如来舍利。于天下凡八万四千所。今支那震旦境中十有九处。此其一也。帝大惊。即日驾幸圣冡。而腾兰随往拜起。忽有圆光现冡上。三身现光中。侍卫呼万岁。帝喜曰。不遇二大士安。知上圣遗祐哉诏。塔于上受。制度于腾兰塔。成九层高。二百尺明。年光又现有。金色手出塔顶尺许。如琉璃中见。天香郁然。帝驾幸拜瞻。光随步武旋绕。自午及申而灭矣。</p>
                      <p>　　(庚午)　法兰出十地断结经。</p>
                      <p>　　(辛未)　(楚王英皇弟也。学黄老与佛。作图谶以谋反。废徙丹阳自杀。累及千余人)</p>
                      <p>　　⊙(壬申)　释道比较焚经。是年正月一日。五岳诸山道士褚善信等上表欲相比较。时南岳道士褚善信等。西岳道士刘正念等。北岳道士桓文度等。东岳道士焦德心等。嵩岳道士吕惠通等。诸山道士费叔才祁文信等。一千三百一十人。表以奏闻。敕纳表。遣尚书令宋庠引入长乐宫。以今月十五日可集白马寺筑坛火验。时道士等将真元五诀符录等五百九卷。茅成子等二十七家二百三十五卷。通计七百四十八卷。置之坛上。褚费之徒焚香咒已。遂使火之。诸子道书皆灭灰烬。褚费二人自感而死。次将梵本火然赫奕。宛如鼎新更增光洁。时摩腾法师神变凌空冷然偈曰。狐非师子类。灯非日月明。池无巨海纳。丘无山岳嵘。法云垂世界。善种得开萌。显通希有法。处处化群生。乃至弘宣法戒藏等神通胜事惊心。士庶投诚出家者众。时有司空阳城侯刘善峻等一千余人。出家慕道。四岳道士吕惠通等六百二十八人。抽簪落发。夫人王婕妤等与宫媛二百三十余人。厌俗归真。南岳道士葬褚善信不蒙披剃。既而明帝设斋。亲与下发广施衣钵。大启玄宗广度僧尼。高崇十寺。城外七寺安僧。城内三寺安尼。寺之得名自斯而始。备如佛道论。</p>
                      <p>　　石室论云。昔西域圣人之教。既非衰周暴秦之君能致。然西汉二三英主有可致之德。而圣教亦不致独现梦于显宗。凡近古高僧皆推圣人。去世登千载而后教至。曾未有考着显宗之德。有必感圣人之理。此予通论所以作也。夫两汉有天下。传一十四世。有君德者二祖四宗而已。二祖盖立极之主。固无可议。若三宗各有其美而不能亡其弊。唯显宗为至焉。有太宗恭俭之美。而文雅威重过之。有世宗经略四夷之勋。而无世宗淫侈之弊。有中宗政治之明。而崇儒尚德过之。斯盖兼有三宗之长。而无三宗之短。是以班固傅毅颂其勋德。于汉为最盛。然世之学者不以班傅为信。徒见钟离意傅谓帝性褊察好以耳目隐发为明。遂以此为显宗实录。呜呼岂笃论哉。昔仲尼平章讨论五帝三王治具以贻后世。迨其殁。遭暴秦燔毁之余。世宗仅能举之而已。至显宗乃始躬行儒术尊养三老五更飨社礼毕帝正坐自讲诸儒执经问难。于是时冠带缙绅之士。圜桥门而观听者。亿万计。济济乎洋洋乎。由三代以来儒风之盛。莫甚于永平时也。及章和之后。诸儒开馆授道著籍者。动逾千数。盖永平之化行。犹周南麟迹之应也。初虽狱讼繁剧。帝临政刻意裁断精严。盖善善恶恶之实。犹孔子为司寇七日而诛少正卯。暂临夹谷而尽诛优倡。此诚不可以少假仁恕也。谓之褊察则过矣。予谓使孔子复生。必曰显宗吾无间然矣。由显宗包举西汉三宗之美。躬行古帝王之道。此所以精爽与吾佛感通。而圣教因之被于中夏。与儒相表里而广天下以善也。夫岂偶尔哉。</p>
                      <p>　　⊙(甲戌)　第二十祖阇夜多者。北天竺国人也。智慧渊冲化导无量。后至罗阅城敷扬顿教。彼有学众唯尚辨论。为首者名婆修盘头(此云遍行)常一食不卧六时礼佛。清净无欲为众所归。祖将欲度之。先问彼众曰。此遍行头陀能修梵行。可得佛道乎。众曰。我师精进。何故不可。祖曰。汝师与道远矣。设苦行历于尘劫。皆虚妄之本也。众曰。尊者蕴何德行而讥我师。祖曰。我不求道。亦不颠倒。我不礼佛。亦不轻慢。我不长坐。亦不懈怠。我不一食。亦不杂食。我不知足。亦不贪欲。心无所希。名之曰道。时遍行闻已发无漏智欢喜赞叹。尊者又语彼众曰。会吾语否。吾所以然者。为其求道心切。夫弦急即断。故吾不赞令其住安乐地入诸佛智。复告遍行曰。吾适对众抑挫仁者。得无恼于衷乎。曰我忆念七劫前生安乐国。师于智者月净记我。非久当证斯陀含果。时有大光明菩萨出世。我以老故策杖礼谒。师叱我曰。童子轻父。一何鄙哉。时我自谓无过。请师示之。师曰。汝礼大光明菩萨。以杖倚壁画佛面。以此过慢遂失二果。我责躬悔过。以来闻诸恶言如风如响。况今获饮无上甘露。而反生热恼邪。唯愿大慈以妙道垂诲。祖曰。汝久植众德。当继吾宗。听吾偈曰。言下合无生。同于法界性。若能如是解。通达理事竟。付法已。不起于坐奄然归寂。阇维收舍利建塔。当后汉明帝十七年甲戌岁也。</p>
<div class="jwbt-box"><div class="jwbt"><a name=j1613-01-10><a href="1613-01.htm#MENU-top">佛祖历代通载卷第六</div></div></a></a>
<p>　　东汉。</p>
                      <p>　　(丙子)　章帝炟改建初(一名坦。明帝第五子。十九即位。戊子正月崩于章德殿。寿三十一。葬敬陵)治十三年。</p>
                      <p>　　(庚辰)　帝命郑玄等诸生作白虎通。</p>
                      <p>　　(甲申)　改元和(徐州刺史王景上。金人颂美。先帝致佛之功。载汉书○有神雀凤皇白鹿白乌之瑞)</p>
                      <p>　　(丁亥)　改章和。</p>
                      <p>　　(己丑)　和帝肇改永元(章第四子。十岁即位。乙巳崩章德前殿。寿二十七。葬慎陵)在位十七年。</p>
                      <p>　　(乙巳)　改元兴。</p>
                      <p>　　(丙午)　殇帝隆改延平(和之少子。降诞百余日。即位于元兴元年十二月。时邓太后临朝称制。次年八月崩崇德前殿。寿龄二岁。葬康陵)在正位一年。</p>
                      <p>　　⊙(丁未)　安帝祐改永初(章帝孙清河孝王庆之子。年十三即位。乙丑二月因南巡狩。幸于叶。崩之车辇。寿三十二。葬恭陵矣)治十九年。</p>
                      <p>　　(甲寅)　改元初。</p>
                      <p>　　⊙(丁巳)　第二十一祖婆修盘头者。罗阅城人也。姓毗舍佉。父光盖。母严一。家富而无子。父母祷于佛塔而求嗣焉。一夕母梦吞明暗二珠。觉而有孕。经七日有一罗汉。名贤众。至其家。光盖设礼。贤众端坐受之。严一出拜。贤众辟席云。回礼法身大士。光盖罔测其由。遂取一宝珠。跪献贤众。试其真伪。贤众即受之。殊无逊谢光盖不能忍。问曰。我是丈夫。致礼不顾。我妻何德。尊者辟之。贤众曰。我受礼纳珠。贵福汝耳。汝妇怀圣子。生当为世灯慧日。故吾辟之。非重女人也。贤众又曰。汝妇当生二子。一名婆修盘头。则吾所尊者也。二名刍尼(此云野鹊子)昔如来在雪山修道。刍尼巢于顶上。佛既成道。刍尼受报为那提国王。佛记云。汝至第二五百年。生罗阅城毗舍佉家。与圣同胞。今无爽矣。后一月果生二子。尊者婆修盘头。年至十五。礼光度罗汉出家。感毗婆诃菩萨与之授戒。行化至那提国。彼王名常自在。有二子。一名摩诃罗。次名摩拏罗。王问尊者曰。罗阅城土风与此同异。尊者曰。彼土曾三佛出世。今王国有二师化导。曰二师者谁。尊者曰。佛记第二五百年有一神力大士出家继圣。即王之次子摩拏罗是其一也。吾虽德薄敢当其一。王曰。诚如尊者所言。当舍此子作沙门。尊者曰。善哉大王。能遵佛旨。即与受具付法。偈曰。泡幻同无碍。如何不了悟达法在其中。非今亦非古。尊者付法已。踊身高半由旬。屹然而住。四众仰瞻虔请。复坐跏趺而逝。茶毗得舍利建塔。当后汉安帝十一年丁巳岁也。</p>
                      <p>　　(庚申)　改永宁。</p>
                      <p>　　(辛酉)　改建光。</p>
                      <p>　　(壬戌)　改延光。</p>
                      <p>　　(甲子　四七)　王十八年也。</p>
                      <p>　　(丙寅)　北乡侯懿(章帝孙。济北王寿之子。阎太后立之。是年三月即位。至十月而薨。治二百七十二日)</p>
                      <p>　　顺帝保改永建(安帝子。年十一登位梁商父子秉政。甲申八月崩玉堂前殿。寿三十。葬于宪陵。永宁初为太子)在位十九年。</p>
                      <p>　　(壬申)　改阳嘉。</p>
                      <p>　　(丙子)　改永和。</p>
                      <p>　　(壬午)　改汉安。</p>
                      <p>　　(甲申)　改建康。</p>
                      <p>　　(乙酉)　冲帝炳改永嘉(顺帝子。母曰虞贵人。建康甲申八月即位。时年二岁。梁太后临朝。梁冀辅政。次年三月而崩玉堂前殿。寿三岁。葬于怀陵)运数一年。</p>
                      <p>　　(丙戌)　质帝缵改本初(章帝玄孙。渤海王鸿之子也。八岁即位。聪惠夙成。尝朝会日。梁冀曰跋扈将军。冀恶之。鸩于玉堂前殿。寿九岁葬静陵)在位一年。</p>
                      <p>　　⊙(丁亥)　桓帝志改建和(章帝曾孙。蠡吾侯翼之子。十五即位。梁冀辅政。永康丁未崩于德阳前殿。寿三十六。葬宣陵也)在位二十一年。</p>
                      <p>　　⊙(己丑)　安息国沙门。安清字世高。本世子当嗣位。让之叔父舍国出家。既至洛京译经二十九部。一百七十六卷。绝笔于灵帝建宁三年。因附舟浮游次庐山之[邱-丘+共]亭庙。舣舟祠下庙神灵甚。能分风送往来之舟。有乞神竹者。未许而斫。神怒覆其舟致竹斫处。过者雀息汗下。高之舟人奉牲请福。神辄降语曰。舟有沙门。乃不与俱来耶。高至庙下神复降与高语奋。因泣曰。弟子家此湖。千里皆所辖。坐宿多嗔今报形极丑。又旦夕且死必入地狱。有缣千段并杂宝玩。当为建寺塔为冥福。高许之。徐曰。能出形相劳苦乎。神曰。形恶奈何。高曰。第出之。于是出其首帐中。盖巨蟒也。高梵语咒之。蟒若雨泪俄不见。高舟未发。有少年跪前。高又咒之乃去。舟人问谁氏子。高曰。庙神已脱蟒形。故来谢耳。高至豫章建寺。即今大安是也。由高而名盖江淮寺塔之始。</p>
                      <p>　　(庚寅)　改和平。是年月支国沙门支娄迦谶。亦云支谶。至洛阳。少时习语大通华言。遂译经。至中平年凡二十一部。六十三卷。永兴元年桓帝于宫中铸黄金浮图老子像。覆以百宝华盖。身奉祀之。由是百姓向化。事佛弥盛。</p>
                      <p>　　(辛卯)　改元嘉。</p>
                      <p>　　世尊示灭一千一百年矣。</p>
                      <p>　　(癸巳)　改永兴。</p>
                      <p>　　(乙未)　改永寿。</p>
                      <p>　　(戊戌)　改延熹。</p>
                      <p>　　⊙(乙巳)　第二十二祖摩拏罗者。那提国常自在王之子也。年三十遇婆修祖师。出家传法至西印度。彼国王名得度。即瞿昙种族。归依佛乘勤行精进。一日于行道处现一小塔。欲取供养众莫能举。王即大会梵行禅观咒术等三众。欲问所疑。时尊者亦赴此会。是三众皆莫能辨。尊者即为王广说塔之所因(阿育王造塔此不繁录)今之出现。王福力之所致也。王闻是说。乃曰。至圣难逢世乐非久。即传位太子。投祖出家。七日而证四果。尊者深加慰诲。曰汝居此国善自度人。今异域有大法器。吾当化令得度。曰师应迹十方动念当至。宁劳往邪。尊者曰然。于是焚香遥语月氏国鹤勒那比丘曰。汝在彼国教导鹤众。道果将证宜自知之。时鹤勒那为彼国王宝印说修多罗偈。忽睹异香成穗。王曰。是何祥也。曰此是西印度传佛心印祖师摩拏罗将至。先降信香耳。曰此师神力何如。答曰。此师远承佛记。当于此土广宣玄化。时王与鹤勒那俱遥作礼。尊者知已即辞得度比丘往月氏国。受王与鹤勒那供养。后鹤勒那问尊者曰。我止林间已经九白(印土以一年为一白)有弟子龙子者。幼而聪慧。我于三世推穷莫知其本。尊者曰。此子于第五劫中。生妙喜国婆罗门家。曾以旃檀施于佛宇作槌撞钟。受报聪敏为众钦仰。又问。我有何缘而感鹤众。尊者曰。汝第四劫中。尝为比丘。当赴会龙宫。汝诸弟子咸欲随从。汝观五百众中无有一人堪任妙供。时诸子曰。师常说法。于食等者于法亦等。今既不然。何圣之有。汝即令赴会。自汝舍生趣生转化诸国。其五百弟子以福微德薄生于羽族。今感汝之惠故。为鹤众相随。鹤勒那闻语曰。以何方便令彼解脱。尊者曰。我有无上法宝。汝当听受化未来际。而说偈曰。心随万境转。转处实能幽。随流认得性。无喜复无忧。时鹤众闻偈飞鸣而去。尊者跏趺寂然奄化。鹤勒那与宝印王起塔。当后汉桓帝十九年乙巳岁也。</p>
                      <p>　　(丁未)　改永康。</p>
                      <p>　　大教至东夏一百年矣。</p>
                      <p>　　⊙(戊申)　灵帝宏改建宁(章帝玄孙。渎亭侯苌之子。十二即位。己巳四月崩南宫。寿三十四。葬文陵)在位二十二年(宝武立之)</p>
                      <p>　　(壬子)　改熹平。</p>
                      <p>　　⊙(癸丑)　是年天竺沙门竺佛朔至洛阳。译道行般若经。弃文存质深得经意。至光和中同支谶译般舟三昧经共三卷。是岁安息国优婆塞都尉安立至洛邑。同清信士严佛调译经七部。于时复有沙门支曜康巨康猛详昙果竺大力。皆善方言。终汉世译经凡三百余部。</p>
                      <p>　　(丙辰)　诏刻五经文字。立于太学门外。</p>
                      <p>　　(戊午)　改光和。</p>
                      <p>　　⊙(甲子　四八)　改中平○道始黄巾作叛(初钜鹿张角假术治病谋反。自称大贤良师。又称黄天。不数年结三十六万人。皆着黄巾。以甲子年同起杀人。建安癸未焚燎郡县。内外太恐。举左中郎将皇甫嵩讨灭之张角病死。斩其尸。二弟皆战败。俱斩而尽。传首京师)</p>
                      <p>　　(戊辰)　○(綦稠自称天子起兵作乱)</p>
                      <p>　　(己巳)　○(益州黄巾马相自称天子○黄巾贼起。鬻狱卖官。宦者卜常侍弄权。天下大乱)</p>
                      <p>　　洪农王辩(灵帝子即位。改元光熹○袁术收阉人无少长斩之。又改昭宁。太原牧董卓入朝。因废帝为洪农王。寻又杀之。立陈留王为少帝矣)在位一百七十日。</p>
                      <p>　　⊙(庚午)　献帝协改初平(灵帝中子。昭宁九年九月。董卓废皇子辩立之。九岁即位)在位三十年(董卓自称太师。劫土迁都长安。三年王允吕布共诛卓灭其族矣)</p>
                      <p>　　⊙(癸酉)　帝初平中。牟子未详名字。世称牟子。既修经传诸子。书无大小靡不好之。虽不乐兵法。然犹读焉。虽读神仙不死之书。抑而不信。以为虚诞。会灵帝崩后天下扰乱。独交州差安。北方异人咸来在焉。多为神仙辟谷长生之术。牟子常以五经难之。道家术士莫敢对焉。先是牟子将母辟世。年二十六。归苍梧娶妻。太守闻其守学。谒请署吏。时年方盛志精于学。又见世乱无仕宦意。竟不就。是时州郡相疑隔塞不通。太守以其博学多识。使致敬荆州。牟子以为荣爵易让使命难辞。会牧弟豫章太守为中郎将笮融所杀。牧遣骑都尉刘彦将兵赴之。恐外界相疑兵不得进。乃谓牟子曰。弟为逆贼所害。骨肉之痛愤发肝心。尝遣刘都尉行。恐界外疑难行人不通。君文武兼备有专对才。今欲相屈之零陵桂阳假涂于通路何如。牟子重违其意诺之。适其母卒。遂不果行。久之叹曰。老子绝圣弃智修身保真。万物不干其志。天下不易其乐。天子不得臣。诸侯不得友。故可贵也。于是锐志于佛道兼研老子五千文。舍玄妙为酒浆。玩五经为琴篁。世俗之徒多非之者。以为背五经而向异道。欲争则非道。欲默则不能。遂以笔墨之间。略引圣贤之言证解之。名曰牟子理惑云。</p>
                      <p>　　问曰。何以正言佛。佛为何谓乎。牟子曰。佛者觉也。犹名三皇神五帝圣也。佛乃道德之元祖。神明之宗绪。佛之言觉者。恍惚变化分身散体。或存或亡。能小能大。能圆能方。能老能少。能隐能彰。蹈火不烧履刃不伤。在污不染在祸无殃。不行而到。无作而光。故号为佛也。</p>
                      <p>　　问曰。何谓之为道。道何类也。牟子曰。道之言导也。导人致于无为。牵之无前引之无后。举之无上抑之无下。视之无形听之无声。四表为大蜿蜒其外。毫厘为细间关其内。故谓之道。</p>
                      <p>　　问曰。孔子以五经为道教。可拱而诵履而行之。今子说道虚无恍惚。不见其意不指其事。何与圣人言异乎。牟子曰。不可以所习为重所希为轻。惑于外类失于中情。立事不失道德。犹调弦不失宫商。天道法四时。人道法五常。老子曰。有物混成先天地生可以为天下母。吾不知其名。强字之曰道。道之为物。居家可以事亲。宰国可以治民。独立可以治身。履而行之充乎天地。废而不用消而不离。子不解之。何异之有乎。问曰。夫至实不华至辞不饰。言约而至者丽。事寡而达者明。故珠玉少而贵瓦砾多而贱。圣人制七经之本。不过三万言。众事备焉。今佛经卷以万计言以亿数。非一人力所能堪也。仆以为烦而不要矣。牟子曰。江海所以异于行潦者。以其深广也。五岳所以别于丘陵者。以其高大也。若高不绝山阜。跛羊凌其巅。深不绝涓流。孺子浴其渊。麒麟不处苑囿之中。吞舟之鱼不游数仞之溪。剖三寸之蚌。求明月之珠。探枳棘之巢。求凤凰之雏。必难获也。何者小不能容大也。佛经前说亿载之事。却道万世之要。太素未起太始未生。乾坤肇兴。其微不可握。其纤不可入。佛悉弥纶其广大之外。剖析其窈妙之内。靡不纪之。故其经卷以万计言以亿数。多多益具众众益富。何不要之有。虽非一人所堪。譬若临河饮水。饱而自足。焉知其余哉。问曰。佛经众多。欲得其要而弃其余。直说其实而除其华。牟子曰否。夫日月俱明各有所照。二十八宿各有所主。百药并生各有所愈。狐裘备寒。絺绤御暑。舟舆异路俱致行旅。孔子不以五经之备。复作春秋孝经者。欲博道术恣人意耳。佛经虽多。其归为一也。犹七典虽异。其贵道德仁义亦一也。孝所以说多者。随人行而与之。若子张子游俱问一孝。而仲尼答之各异。攻其短也。何弃之有哉。</p>
                      <p>　　问曰。佛道至尊至大。尧舜周孔曷不修之乎。七经之中不见其辞。子既耽诗书悦礼乐。奚为复好佛道喜异术。岂能踰经传美圣业哉。窃为吾子不取也。牟子曰。书不必孔丘之言。药不必扁鹊之方。合义者从。愈病者良。君子博取众善以辅其身。子贡云。夫子何常师之有乎。尧事尹寿。舜事务成。旦学吕望。丘学老聃。亦俱不见于七经也。四师虽圣。比之于佛。犹白鹿之与麒麟。燕鸟之与凤凰也。尧舜周孔。且犹与之。况佛身相好变化神力无方。焉能舍而不学乎。五经事义或有所阙。佛不见记何足怪疑哉。</p>
                      <p>　　问曰。云佛有三十二相。八十种好。何其异于人之甚也。殆富耳之语。非实之云也。牟子曰。谚云。少所见多所怪。睹馲驼言马肿背。尧眉八彩。舜目重瞳。皋陶鸟啄。文王四乳。禹耳三漏。周公背偻。伏羲龙鼻。仲尼反宇。老子日角目玄鼻有双柱手把十文足蹈二五此非异于人乎。佛之相好奚疑哉。</p>
                      <p>　　问曰。孝经言。身体发肤受之父母。不敢毁伤。曾子临没。启予手启予足。今沙门剃头。何其违圣人之语。不合孝子之道也。吾子常好论是非平曲直。而反善之乎。牟子曰。夫讪圣贤不仁。平不中不智也。不仁不智何以树德。德将不树顽嚚之俦也。论何容易乎。昔齐人乘船渡江。其父堕水。其子攘臂捽头颠倒。使水从口出。而父命得苏。夫捽头颠倒不孝莫大。然以全父之身。若拱手修孝子之常。父命绝于水矣。孔子曰。可与适道。未可与权。所谓时宜施者也。且孝经曰。先王有至德要道。而泰伯断发文身。自从吴越之俗。违于身体发肤之义。然孔子称之。其可谓至德矣。仲尼不以其断发毁之也。由是而观。苟有大德不拘于少。沙门捐家财弃妻子不听音视色。可谓让之至也。何违圣语不合孝乎。豫让吞炭漆身。聂政皮面自刑。伯姬蹈火。高行截容。君子为勇而死义。不闻讥其毁没也。沙门剃除须发。而比之于四人。不已远乎。</p>
                      <p>　　问曰。夫福莫踰于继嗣。不孝莫过于无后。沙门弃妻子捐货财终身不娶。何违其福孝之行也。自苦而无奇。自拯而无异矣。牟子曰。夫长左者必短右。大前者必狭后。孟公绰为赵魏老则优。不可以为滕薛大夫。妻子财物世之余也。清躬无为道之妙也。老子曰。名与身孰亲。身与货孰多。又曰。观三代之遗风。览乎儒墨之道术。诵诗书修礼节。崇仁义视清洁。乡人传业名誉洋溢。此中士所施行。恬惔者所不恤。故前有隋珠后有虓虎。见之走而不敢取何也。先其命而后其利也。许由栖巢木。夷齐饿首阳。圣孔称其贤曰。求仁得仁者也。不闻讥其无后无货也。沙门修道德。以易游世之乐反淑贤以贷妻子之欢。是不为奇孰与为奇。是不为异孰与为异哉。</p>
                      <p>　　问曰。黄帝垂衣裳制服饰。箕子陈洪范。貌为五事首。孔子作孝经。服为三德始。又曰。正其衣冠尊其瞻视。原宪虽贫不离华冠。子路遇难不忘结缨。今沙门剃头发被赤布。见人无跪起之礼仪。无盘旋之容正。何其违貌服之制。乖搢绅之饰也。牟子曰。老子云。上德不德。是以有德。下德不失德。是以无德。三皇之时。食肉衣皮巢居穴处。以崇质朴。岂复须章甫之冠。曲裘之饰哉。然其人称有德而敦庞。正信而无为。沙门之行有似之矣。或曰。如子之言。则黄帝尧舜周孔之俦。弃而不足法也。牟子曰。夫见博则不迷。听聪则不惑。尧舜周孔修世事也。佛与老子无为志也。仲尼栖栖七十余国。许由闻禅洗耳于渊。君子之道。或出或处。或默或语。不溢其情。不淫其性。故其道为贵。在乎所用。何弃之有乎。</p>
                      <p>　　问曰。佛道言。人死当更复生。仆不信此言之审也。牟子曰。人临死其家上屋呼之。死已复呼谁。或曰。呼其魂魄。牟子曰。神还则生。不还则神何之乎。曰成鬼神。牟子曰。是也。魂神固不灭矣。但身自朽烂耳。身譬如五谷之根叶。魂神如五谷之种实。根叶生必当死。种实岂有终已。得道身灭耳。老子曰。吾有大患。以吾有身也。若吾无身。吾有何患。又曰。功成名遂身退。天之道也。或曰。为道亦死。不为道亦死。有以异乎。牟子曰。所谓无一日之善。而问终身之誉者也。有道虽死神归福堂。为恶既死神当其殃。愚夫闇于成事。贤智预于未萌。道与不道如金比草。祸之与福如白方黑。焉得不异。而言何易乎。</p>
                      <p>　　问曰。孔子云。未能事人。焉能事鬼。未知生焉知死。此圣人之所纪也。今佛家辄说生死之事鬼神之务。此殆非圣哲之语也。夫履道者当虚无淡泊归志贺朴。何为乃道生死以乱志。说鬼神之余事乎。牟子曰。若子之言。所谓见外而未识内者也。孔子疾。子路不问本末。以此抑之耳。孝经曰。为之宗庙以鬼享之。春秋祭祀以时思之。又曰。生事爱敬死事哀戚。岂不教人事鬼神知生死哉。周公为武王请命曰。旦多才多艺能事鬼神。夫何为也佛经所说生死之趣。非此[顓-而+(一/糸)]乎。老子曰。既知其子复守其母。没身不殆。又曰。用其光复归其明。无遗身殃。此道生死之所趣。吉凶之所住。至道之要。实贵寂寞。佛家岂好言乎。来问不得不对耳。钟鼓岂有自鸣者。桴加而有声矣。</p>
                      <p>　　问曰。孔子曰。夷狄之有君。不如诸夏之亡也。孟子讥陈相更学许行之术曰。吾闻用夏变夷。未闻用夷变夏者也。吾子弱冠学尧舜周孔之道。而今舍之更学夷狄之术。不已惑乎。牟子曰。此吾未解大道时之余语耳。若子可谓见礼制之华。而闇道德之实。窥炬烛之明。未睹天庭之日也。孔子所言矫世法矣。孟轲所云疾专一耳。昔孔子欲居九夷。曰君子居之。何陋之有。及仲尼不容于鲁卫。孟轲不用于齐梁。岂复仕于夷狄乎。禹出西羌而圣哲。瞽叟生舜而顽嚚。由余产狄国而霸秦。管蔡自河洛而流言。传曰。北辰之星。在天之中。在人之北。以此观之。汉地未必为天中也。佛经所说上下周极。含血之类物皆属佛焉。是以吾复尊而学之。何为当含尧舜周孔之道。金玉不相伤。隋璧不相妨。谓人为惑。特自惑乎。</p>
                      <p>　　问曰。孔子称。奢则不孙俭则固。与其不孙也宁固。御孙曰。俭者德之共。侈者恶之大也。今佛家以空财布施为名。尽货与人为贵。岂有福哉。牟子曰。彼一时也。此一时也。仲尼之言疾奢而无礼。御孙之论刺庄公之刻桶。非禁布施也。舜耕历山恩不及州里。太公屠牛惠不逮妻子。及其见用。恩流八荒惠施四海。饶财多货贵其能与。贫困屡空贵其履道。许由不贪四海。伯夷不甘其国。虞卿捐万户之封。救穷人之急。各其志也。僖负羁以盘飱之惠。全其所居之闾。宣孟以一饭之故。活其不赀之躯。阴施出于不意。阳报皎如白日。况倾家财发善意。其功德巍巍如嵩泰。悠悠如江海矣。怀善者应之以祚。挟恶者报之以殃。未有种稻而得麦。施祸而获福者也。</p>
                      <p>　　问曰。人之处世。莫不好富贵而恶贫贱。乐欢逸而惮劳倦。黄帝养性以五肴为上。孔子食不厌精鲙不厌细。今沙门被赤布。日一食闭六情自毕于世。若兹何聊之有。牟子曰。富与贵是人之所欲。不以其道得之不处也。贫与贱是人之所恶。不以其道得之不去也。老子曰。五色令人目盲。五音令人耳聋。五味令人口爽。驰骋畋猎令人心发狂。难得之货令人行妨。圣人为腹不为目。此言岂虚哉。柳下惠不以三公之位易其介。段干木不以其身易魏文之富。许由巢父栖木而居。自谓安于帝宇。夷齐饿于首阳。自谓饱于文武。盖各得其志而已。何不聊之有乎。</p>
                      <p>　　问曰。若佛经深妙靡丽。子胡不谈之于朝廷。论之于君父。修之于闺门。接之于朋友。何复学经传读诸子乎。牟子曰。子未达其源而问其流也。夫陈俎豆于垒门。建旌旗于朝堂。衣狐裘以当蕤宾。被絺绤以御黄钟。非不丽也。乖其处非其时也。故持孔子之术入商鞅之门。赍孟轲之说诣苏张之庭。功无分寸过有丈尺矣。老子曰。上士闻道勤而行之。中士闻道若存若亡。下士闻道而大笑之。吾惧大笑。故不为谈也。渴不必待江河而饮。井泉之水何所不饱。是以复治经传耳。问曰。老子云。智者不言。言者不智。又曰。大辩若讷大巧若拙。君子耻其言过行。设沙门有至道。奚不坐而行之。何复谈是非论曲直乎。仆以为此德行之贱也。牟子曰。来春当大饥今秋不食。黄钟应寒蕤宾重裘。备预虽早不免于愚。老子所云。谓得道者耳。未得道者何知之有乎。大道一言而天下悦。岂非大辨。老子不云何。功遂身退。天之道也。身既退矣。又何言哉。今之沙门未及得道。何得不言。老氏亦犹言也。如其无言五千何述焉。若知而不言可也。既不能知。又不能言愚人也。故能言不能行。国之师也。能行不能言。国之用也。能行能言。国之宝也。三品各有所施。何德之贱乎。唯不能言。又不能行。是贱也。</p>
                      <p>　　问曰。如子之言。徒当学辨达修言论。岂复治情性履道德乎。牟子曰。何难悟之甚乎。夫言语谈论各有时也。蘧瑗曰。国有道则直。国无道则卷而怀之。宁武子曰。国有道则智。国无道则愚。孔子曰。可与言而不与言失人。不可与言而与言失言。故智愚自有时。谈论各有意。何为当言论而不行哉。</p>
                      <p>　　问曰。云佛道至尊至快无为淡泊。世人学士多讥毁之。云其辞说廓落难用虚无难信何也。牟子曰。至味不合于众口。大音不比于众耳。作咸池设大童发箫韶咏九成。莫之和也。张郑卫之弦。歌时俗之音。必不期而柎手也。故宋玉云。客歌于郢为下俚之曲。和者千人。引商激角。众莫之应。此皆悦邪声不晓于大度者也。韩非以管窥之见而谤尧舜。接舆以毛厘之分而刺仲尼。皆耽小而忽大者也。夫闻清商而谓之角。非弹弦之过。听者之不聪矣。见和璧而名之石。非璧之贱也。视者之不明矣。神蛇能断而复续。不能使人不断也。灵龟发梦于宋元。不能免豫且之网。大道无为非俗所见。不为誉者贵。不为毁者贱。用不用自天也。行不行乃时也。信不信其命也。</p>
                      <p>　　问曰。吾子以经传理佛之说。其辞富而义显。其文炽而说美。得无非真诚是子之辩也。牟子曰。吾非辩也。见博故不惑耳。问曰。见博其有术乎。牟子曰。由佛经也。吾未解佛经之时。惑甚于子。虽诵五经适以为华未成实矣。吾既睹佛经之说。览老子之要。守恬淡之性。观无为之行。还视世事犹临天井而窥溪谷。登嵩岱而见丘垤矣。五经则五味。佛道则五谷矣。吾自闻道以来。如开云见白日。炬火入冥室焉。</p>
                      <p>　　问曰。子以经传之辞华丽之说。褒赞佛行称誉其德。高者陵青云。广者踰地圻。得无踰其本过其实乎。而仆讥刺颇得疹中而其病也。牟子曰。吁吾之所褒。犹以尘埃附嵩岱。收朝露投江海。子之所谤。犹握瓢觚欲减江海。操耕耒欲损昆仑。侧一拳以翳日光。举土块以塞河冲。吾所褒不能使佛高。子之毁不能令其下也。</p>
                      <p>　　论曰。牟子理惑三十有七篇。梁僧祐律师载之宏明集。可谓所从来远矣。观其崇德辨惑闲邪御侮。发挥大教之耿光。盖闳览博物之君子也。当是时。吾佛法源滥觞之初。凡西域沙门至中国者。由腾兰而下不过十人。所新出经三百余卷。俱小乘教。若微妙大乘诸经。皆所未至。牟子乃能玄鉴颖悟契佛心宗。得法味若是之深。比夫汉末祢衡陈元龙孔北海诸公。虚负奇资终于不闻道。不过为一俗士而死矣。然则牟子贤矣哉。惜其书不能备载。聊取二十篇辅成通论。大抵世之惑也者。虽世尊在世。尚莫能无。矧今去圣逾二千载。欲天下之廓廓皆正信。其可得哉。虽然是书正不可不以垂世也。</p>
                      <p>　　⊙汉书西域传。史官范晔论曰。西域风土之载前史未闻也。张骞怀致远之略。班超奋封侯之志。终能立功西遐羁服外域。自兵威之所肃服。财赂之所怀诱。莫不献方奇纳爱质。露顶肘行东向而朝天子。故设戊巳之官分任其事。建都护之帅总领其权。其后甘英乃抵条支。而历安息临海以望大秦。拒五门阳关四万余里。靡不周尽焉。若其境俗性习之优薄。产载物类之区品。川河障岭之基源。气节凉暑之通隔。梯山栈谷绳行沙渡之道。身热首痛风灾鬼难之域。莫不备写情形审求根实。至于佛道神化。兴自身毒。而二汉方志莫有称焉。张骞但着地多暑湿乘象而战。班超虽列其奉浮图不杀伐。而精文善法导达之功。靡所传述。予闻之说也。其国则殷乎中土。玉烛和气灵圣之所降集。贤懿之所挺生。神迹诡异则理绝人区。感验明显则事出天外。而骞超无闻者。岂非道秘往运数开叔叶乎。不然何诬异之甚也。汉自楚王英始盛斋戒之祀。桓帝又修华盖之饰。将微义未译而但神明之耶。详其清心释累之训。空有兼遣之宗。道书之流也。且好仁恶杀蠲救崇善。所以贤达君子多爱其法焉。然好大不经奇谲无已。虽邹衍谈夭之辩。庄周蜗角之论。尚未足以概其万一。又精灵起灭因报相寻。若晓而昧者。故通人多惑焉。盖导俗无方适物异会。取诸同归措夫疑说。则大道通矣。晔字蔚宗。生晋末仕于宋。凡史籍议论释氏。自晔而始。</p>
                      <p>　　⊙袁宏汉纪曰。永平十一年。浮屠者佛也。西域天竺有佛道焉。佛者汉言觉。将觉悟群生也。其教以修善慈心为主。不杀生专务清净。其精者号为沙门汉言息心。盖息意去欲而归于无为也。又以为人死精神不灭。随复受形。生时所行善恶皆有报应。故所贵行善修道。以炼精神不已。以至无为而得为佛也。佛身长一丈六尺。黄金色项中佩日月光。变化无方无所不入。故能化通万物而大济群生。初明帝梦见金人长大项有日月光。以问群臣。或曰。西方有神。其名曰佛。其形长大。因遣使天竺问其道术。图其形像而还。有经数千万卷。以虚无为宗。包罗精粗无所不统。善为宏阔远大之言。所求在一体之内。所明在视听之外。世俗之人。或以为虚诞。然归于玄微。深远难得而测。故王公大人观死生报应之际。莫不矍然而自失焉。本朝东坡居士曰。此殆中国始知有佛时语也。虽浅近大略具足矣。野人得鹿。正尔煮食之耳。其后卖与市人。遂入公庖中馔之百方。然鹿之所以美。未有丝毫加于煮食时也。袁宏汉纪。论佛世罕见全篇。东坡大全集所载。袁宏论佛说。乃唐章瑰太子注汉书楚王英传。所引用汉纪者。当以此全篇为正云。</p>
                      <p>　　(甲戌)　改兴平。</p>
                      <p>　　(乙亥)　(谷一石二十五万。麦与豆一石。各二十万钱)</p>
                      <p>　　(丙子)　改建安。帝东归洛。</p>
                      <p>　　(丁丑)　(曹公迁都。许昌。以操为司空。刘备为豫州牧)是年千岁宝掌和尚至自西土。</p>
                      <p>　　⊙(戊寅)　沙门康猛竺大力。译四谛及兴起本行等经。六部凡十一卷于洛阳。</p>
                      <p>　　(辛巳)　(曹操与远绍将颜良战于官渡。为关云长走马。入寨刺杀颜良)</p>
                      <p>　　(己丑)　(吴周瑜破曹公于赤壁矣)</p>
                      <p>　　⊙第二十三祖鹤勒那者(勒那梵语。鹤即华言。以尊者出世常感群鹤恋慕故名)月氏国人也。姓婆罗门。父千胜。母金光。以无子故祷于七佛金幢。即梦须弥山顶一神童持金环云我来也。觉而有孕。年七岁游行聚落。睹民间淫祀。乃入庙叱之曰。汝妄兴祸福幻惑于人。岁费牲牢伤害斯甚。言讫庙貌忽然而坏。由是乡党谓之圣子。年二十二出家。三十遇摩拏罗尊者付法眼藏。行化至中印度。彼国王名无畏海。崇信佛道。尊者为说正法次。王忽见二人绯素服拜尊者。王问曰。此何人也。师曰。此是日月天子。吾昔曾为说法。故来礼耳。良久不见。唯闻异香。王曰。日月国土总有多少。尊者曰。千释迦佛所化世界。各有迷卢日月。我若广说即不能尽。王闻忻然。时尊者演无上道度有缘众。以上足龙子早夭。有兄师子。博通强记。事婆罗门。厥师既逝弟复云亡。乃归依于尊者。而问曰。我欲求道。当何用心。尊者曰。汝欲求道无所用心。曰既无用心谁作佛事。尊者曰。汝若有用即非功德。汝若无作即是佛事。经云。我所作功德而无我所故。师子闻是言已。即入佛惠。时尊者忽指东北问云。是何气象。师子曰。我见气如白虹贯乎天地。复有黑气五道横亘其中。尊者曰。其兆云何。曰莫可知矣。尊者曰。吾灭后五十年。此天竺国当有难起婴在汝身。吾将灭矣。今以法眼付嘱于汝。善自护持。乃说偈曰。认得心性时。可说不思议。了了无可得。得时不说知。师子比丘闻偈欣惬。然未晓将罹何难。尊者乃密示之。言讫现十八变而归寂。阇维毕分舍利各欲兴塔。尊者复现空中而说偈曰。一法一切法一切一法摄。吾身非有无。何分一切塔。大众闻偈遂不复分。就驮都之场而建塔焉。即后汉献帝二十年己丑岁也。</p>
                      <p>　　⊙(丙申)　○道始作灵宝(张陵客蜀。居鹄鸣山作此经。又造章醮道书二十四卷。以惑百姓。陵传子衡。衡传子鲁。自号三师。结寇谋叛。后曹操入蜀率众降之。黄衣始灭。三张鬼法自兹始)</p>
                      <p>　　(己亥)　○(正月魏王曹公薨。子丕袭位。三月改建康。十月帝禅位于丕国号魏。改元黄初。封帝为山阳公。四子俱列侯。青龙三年山阳公方崩。寿五十四。以汉天子礼葬于禅陵)</p>
                      <p>　　东汉十二君。一百九十五年。</p>
                      <p>　　三国(蜀吴附魏年纪)魏(五主王土德姓曹氏都于邺)雷氏曰(魏武文明齐芳高贵陈留归晋。五主四八)</p>
                      <p>　　⊙(庚子)　武帝操(字孟德。沛国谯人也。汉相国参之后。为汉相破黄巾定天下。自撰兵书三十卷。又注孙子兵法。汉封魏王。寿六十六薨。葬洛阳高陵)谥。</p>
                      <p>　　太祖武皇帝。</p>
                      <p>　　文帝丕(字子桓。武帝子。受汉禅即位。丁未五月崩嘉福殿。寿四十岁。葬于首陵)改黄初。治七年。</p>
                      <p>　　⊙(辛丑)　蜀(姓刘氏二主都于蜀)雷氏曰(蜀唯二主四十四年)</p>
                      <p>　　先主备(字玄德。涿群人也。汉景帝孙。中山靖王胜之后。三顾茅庐。举诸葛亮孔明为谋相。关羽张飞为将。立蜀三年崩永安宫。葬惠陵。寿六十三岁)</p>
                      <p>　　谥曰昭烈大帝(改年章武)吴(姓孙氏都金陵)雷氏曰(权亮休浩四主六二)</p>
                      <p>　　⊙(壬寅)　大帝权(字仲谋汉将军坚之子。盖孙武子之后。吴郡富春人。黄龙元年春即正位于南郊。迁都建业。太元二年改神凤。夏四月薨寿七十一。葬蒋陵)</p>
                      <p>　　谥大帝(改年黄武)治三十一年。</p>
                      <p>　　论曰。自汉以来天下一统。建安之后鼎峙始分。袁曹竞逐于中原。刘孙分鹿于江峡。五岳尘拥九牧云屯。或二祀而启帝图。或三分而陈霸业。故使魏祖挟天子而令诸侯。刘宗冯剑阁而规雍[啟-口+車]。孙氏英略高枕长江。横武爪牙。卧龙威力。别据一域吞噬为心。各跨疆场牙严关塞。广延俊又以佐股肱。厚礼贤能宾为国宝。良匠妙法复此徂来。僧会适吴。舍利耀灵于江左。迦罗游魏。禁律创启于洛都。归戒自此大行。图塔由斯特立。译人随俗仍彼方言。出经逐时便题名目。故有吴品蜀晋耀焉。重叠再翻由此而始。派流失译良在于兹。且三国峙居。夫何西蜀一都。独无于代录。今大吴次纪。而以魏朝道俗具列于左方云。</p>
                      <p>　　(甲辰)　蜀后主禅(字公嗣。先主子。改元建兴。在位四十一年。崩于洛矣。魏青龙二年。武侯卒。景元四年降于魏。蜀遂灭矣)</p>
                      <p>　　⊙沙门维只难(此云障碍)天竺国人。同沙门竺律炎至武昌郡。译经二部。及只难卒。律炎复于扬都译经三部凡三卷。时优婆塞支谦者字恭明。月氏国人。初游洛邑。受业于支亮。亮字纪明。受业于支谶。世称天下博知不出三支。谦博览经籍为人细长黑瘦。眼多白而睛黄。时人语曰。支郎眼中黄。身虽细是智囊。及辟地归吴。主见而大悦。拜为博士。译经一百二十九部。一百五十二卷。</p>
                      <p>　　⊙(丁未)　明帝睿。改太和(字元仲。聪悟能文文之子也。景初三年庚申崩嘉福殿。寿三十六。葬于高平陵)在位十三年。</p>
                      <p>　　⊙陈思王曹植者。字子建。武帝中子。十岁诵诗书十余万言。善属文。太祖见而异之曰。汝倩人耶。植曰。言出成论下笔成章。顾面试。奈何倩人乎。及长于世间艺术无不精练。邯郸淳见而骇叹。称为天人。植每读佛经。留连嗟玩以为至道之宗极。转读七声升降曲折之响。世皆讽而则之。游鱼山闻有声特异清扬哀婉。因仿其声为梵囋。今法事中有鱼山梵。即其遗奏也。始魏武欲立为嗣。植荒酒自秽。以故得免。文帝颇嫉其才。抑而不用。尝求自试。帝不允。既而十一年中。三徙其藩。植滋不得志而薨。年三十一。初植登鱼山临东阿。喟然有终焉志。遂营墓遗诫其子令薄葬。植在日不甚信黄老。着辨道论见意。今载藏经中弘明集。</p>
                      <p>　　(己酉)　吴称帝迁建业。改元黄龙。</p>
                      <p>　　(壬子)　吴改嘉禾。</p>
                      <p>　　(癸丑)　改青龙。</p>
                      <p>　　(丁巳)　改景初。建丑为正月。</p>
                      <p>　　(戊午)　蜀改延熙○吴改赤乌。</p>
                      <p>　　⊙(庚申)　齐王芳。改元始(字兰卿。明帝无子。养秦王询。宫省事秘人皆不知。年八岁承魏祚。至嘉平六年。为司马懿废之)治十三年。</p>
                      <p>　　⊙(辛酉)　康僧会至吴。按吴书。赤乌四年有康居国大丞相子姓康名僧会。弃俗归缁。以游化为任。行至建康营立茅茨。设像行道。吴人初见谓为妖异。有司奏闻。主欲幽之。诏至问状。会进曰。如来大师化已千年。然灵骨舍利神应无方。昔阿育王奉之为八万四千塔。此其遗化也。权以为夸己曰。舍利可得当为塔之。苟无验则国有常刑。会假请七日。谓其属曰。大法废兴在此一举。当加意洗心洁斋恳求。至期无验。乃展二七又无应。权趣烹之。会默念。佛名真慈。夫岂违我哉。更请展期以死祈之又七日。众惧无天色。五鼓矣闻铿然有声。起视瓶中五色错发。大呼曰。果吾愿矣。黎明进之。权与公卿聚观叹曰。希世之瑞也。会又言。舍利威神一切世间无能坏者。权使力士槌之。砧碎而光明自若。于是建塔度人立寺。以其所名佛陀里。寺曰建初。奉会居焉。</p>
                      <p>　　⊙阚泽字德润。会稽山阴人也。家世为农。泽好学。居贫无资。常为人佣书自给。所写既毕即能诵。由是博览群籍。虞翻见而称之曰。阚生矫杰。仲舒子云流也。仕吴官太子太傅。僧会入吴。吴主因问泽曰。汉明何年佛教入中国。何缘不及东方。泽曰。永平十一年佛法初至。计今赤乌四年。则一百七十年矣。永平十四年。五岳道士褚善信等乞与西僧角法。于是善信负妄而死。其徒以尸归葬南岳。凡中国人例不许出家。无人流布。加之罹乱岁深方至本国。吴主曰。孔子制述典训教化来业。老庄修身自玩。放荡山林归心澹泊。何事佛为。泽曰。孔老二教法天制用。不敢违天。佛教诸天奉行。不敢违佛。以此言之。优劣可见也(出宗炳明佛论)</p>
                      <p>　　⊙(甲子丁卯　四九)　第二十四祖师子比丘者。中印度人也。姓婆罗门。得法游方至罽宾国。有波利迦者。本习禅观。故有禅定知见执相舍相不语之五众。尊者诘而化之。四众皆默然心服。唯禅定师达磨达者。闻四众被责愤悱而来。尊者曰。仁者习定何当来此。既至于此胡云习定。曰我虽来此心亦不乱。定随人习。岂在处所。祖曰。仁者既来。其习亦至。既无处所岂在人习。曰定习人故非人习定。我虽来此其定常习。祖曰。人非习定定习人故。当自来时其定谁习。彼曰。如净明珠内外无翳。定若通达必当如此。祖曰。定若通达一似明珠。今见仁者非珠之徒。彼曰。其珠明彻内外悉定。我心不乱犹若此净。祖曰。其珠无内外。仁者何能定。秽物非动摇。此定不是净。达磨达蒙师开悟心地朗然。尊者既摄五众名闻遐迩。方求法嗣遇一长者。引其子问尊者曰。此子名斯多。当生便拳左手。今既长矣。而终未舒。愿尊者示其宿因。尊者睹之。即以手接曰。可还我珠。童子遽开手奉珠。众皆惊异。祖曰。吾前报为僧。有童子名婆舍。吾尝赴西海斋。受嚫珠付之。今还吾珠。理固然矣。长者遂舍其子出家。祖与受具。以前缘故名婆舍斯多。祖即谓曰。吾师密有悬记。罹难非久。如来正法眼藏今转付汝。汝应保护普润来际。偈曰。正说知见时。知见俱是心。当心即知见。知见即于今。尊者说偈已。以僧伽梨衣密付斯多。俾之他国随机淹化。斯多受教直抵南天。当魏齐王芳元始八年丁卯岁也。尊者以难不可苟免。独留罽宾。时本国有外道二人。一名摩目多。二名都落遮。学诸幻法欲共谋乱。乃盗为释子形像潜入王宫。且曰。不成即罪归佛子。妖既自作祸亦旋踵。事既败。王果怒曰。吾素归心三宝。何乃构害一至于斯。即命破毁伽蓝祛除释众。复自秉剑至尊者所。问曰。师得蕴空否。尊者曰。已得蕴空。曰离生死否。曰已离生死。王曰。既离生死可施我头。祖曰。身非我有何吝于头。王即挥剑断尊者首。涌白乳高数尺。王之右臂旋亦堕地。七日而终。太子光首叹曰。我父何故自取其祸。时有象白山仙人者。深明因果。即为光首广宣宿因解其疑网(事具圣胄集及宝林传中)遂以师子尊者报体。而建塔焉。尊者付婆舍斯多心法信衣为正嗣。外傍出达磨达四世二十二师。祖罹难时。乃在魏高贵乡公己卯岁也。</p>
                      <p>　　⊙(己巳)　改嘉平。</p>
                      <p>　　(庚午)　嘉平二年。西竺昙摩迦罗及婆芬陀至洛阳。与康僧顗等翻译众经。四分律钞云。自汉以来法流滥觞。比丘特剪发而已。未有律仪。供会斋忏事同祠祀。至曹魏之初。一同汉式。迨嘉平间。天竺昙摩迦罗(此云四时)及梵僧昙无德。康僧藏师地梨茶耶。乃阿瑜阇第九世弟子也。藏承其后妙善律宗。准用十僧大行佛制。而以戒心为日用。立羯磨受具。中夏戒律之始也。</p>
                      <p>　　(辛未)　吴改太元。</p>
                      <p>　　世尊示灭一千二百年矣。</p>
                      <p>　　(壬申)　吴王亮(字子明。权之少子。十岁即位。改元建兴。治七年。后孙綝黜亮为会稽王。立兄孙休)</p>
                      <p>　　⊙(甲戌)　高贵乡公髦(字士彦。文帝孙。东海定王霖子。己卯为司马昭弑之。寿二十)</p>
                      <p>　　改正元。治六年。</p>
                      <p>　　吴改五凤。</p>
                      <p>　　(丙子)　改甘露○吴改太平。</p>
                      <p>　　(戊寅)　蜀改景耀。</p>
                      <p>　　吴王休(字子烈。权第六子。孙綝废亮立之。改永安元年。治六年。寿三十崩)</p>
                      <p>　　⊙(己卯)　罽宾国贼。窃释子形服作乱。王怒以为释子不知恩。遂毁伽蓝罢释氏。二十四祖师子尊者遇害而寂。</p>
                      <p>　　⊙(庚辰)　陈留王奂。改景元(武帝孙。燕王宇之子。是年六月大将军司马师。弑其君高贵乡公。复立常道乡公。即奂也。是为元帝。咸熙二年二月让位晋王。晋王固辞。八月薨。孙晋炎继其位。帝又让之。炎受而立之。是为西晋矣)治五年。</p>
                      <p>　　(三十　辛巳)　沙门朱士衡。于洛讲道行般若经。义有阙文发足于阗求正本。汉地讲经自此而始。</p>
                      <p>　　(癸未)　蜀改炎兴。魏邓艾兵至。后主出降国亡右蜀汉二主。四十三年(而魏并之)</p>
                      <p>　　(甲申)　魏咸熙元。</p>
                      <p>　　吴王皓(字元宗。孙和之子。初号明主。后恣淫虐。尝烧锯断人头。或剥人面皮凿人眼睛。在位十七年。死于洛阳。寿四十二。改元兴)</p>
<div class="jwbt-box"><div class="jwbt"><a name=j1613-01-11><a href="1613-01.htm#MENU-top">佛祖历代通载卷第七</div></div></a></a>
<p>　　西晋。</p>
                      <p>　　⊙雷氏曰(宣景文武惠怀愍帝西晋四主五十二年)</p>
                      <p>　　高祖宣帝懿(姓司马氏。王金德都洛阳。字仲达。河内温人也。高阳氏之后。祖隽颖川太守。父防京兆尹。帝乃防之次子。事魏忠烈。大有贤能。寿七十三崩。葬高原陵)</p>
                      <p>　　景帝师(字子元。宣之长子。寿四十八。崩于许昌。葬峻平陵)</p>
                      <p>　　文帝昭(字子上。景之母弟。寿五十五。崩于露寝。葬峻平陵)</p>
                      <p>　　(乙酉)　武帝炎(字安世。文之长子。宽惠仁厚。好庄老之书。咸熙二年受魏禅降。封晋宾为陈留王。迁于邺。用天子仪卫之。帝自灭吴之后。奢侈纵恣。后宫殆将万人。尝乘华车至于所寝。己酉四月崩含章殿。寿五十五。葬峻阳陵)在位二十五年。改元大始。</p>
                      <p>　　⊙吴孙皓始即位。改甘露元年。下令遍毁神祠被及梵宇。臣僚谏。先帝感瑞创寺。不可毁也。乃遣臣张昱往告康僧会。会挫其辞理辩锋出。昱不能屈。归以会才高闻。皓召至。问曰。佛言善恶报应。可得闻乎。会曰。明主以孝慈治天下。则赤乌翔而老人见。以仁德育万物。则醴泉冽而嘉禾茁。善既有应恶亦如之。故为恶于隐鬼得而诛之。为恶于显人得而诛之。易称积善余庆。诗美求福不回。虽儒典之格言。即佛教之明训。皓曰。然则周孔既明。安用佛教。会曰。周孔不欲深言。故略示其迹。佛教不止浅言。故详示其要。皆为善也。圣人唯恐善之不多。陛下以为嫌何也。皓无以酬之。遂罢。他日宿卫治圃得金像。皓使置秽处蒙不洁以为笑乐俄得肿疾昼夜呻吟。占者曰。坐犯神祠。祷诸庙不效。宫人有奉佛者曰。乃不请福于佛耶。皓仰视曰。佛神若是怪乎。曰佛之威灵视神如天渊。皓乃悟曰。吾以慢像致此耳。趣迎像龛而供事之。仍请会说法悔罪。会为开示玄要。并取本业百二十愿。分二百五十事。使皓行住坐卧增益善意。及授之五戒。少顷疾愈。由是奉会为师。崇饰寺塔。</p>
                      <p>　　⊙太始元年。月氏国沙门昙摩罗奈。晋言法护。至洛阳。护学究三十六国道术。兼通其语。及自天竺大赍梵本婆罗门经达于玉门。因居炖煌。世号炖煌菩萨。后游洛邑及之江左。永嘉中随处译经。未尝暂停。时优婆塞聂承远执笔助翻。垂四百卷。及承远卒。其子道真者。询禀咨承法护。笔授外道真自译经六十余卷。时晋沙门释法炬法立支敏度及优婆塞卫仕度等。译出众经。外炬与立等每相参合。广略异同编次部类。凡一百四十余卷。复有沙门畺良娄至安法钦竺叔兰白法祖支法度等。各出众经。所以西晋已来宣译渐盛。</p>
                      <p>　　论曰。吴黄武初。陆绩有言曰。从今更六十年。天下车同轨书同文。及泰康改元而吴平天下一统。果如绩言。自是才二十载。至永宁之初。正道[圬-土+虛]颓群雄岳峙。赵王创基叛逆。篡主于朝张轨继请外迁。擅据凉土内外糜沸。仍渐乱阶。刘渊所以平阳。李雄因兹井络。怀帝蒙尘外郡。愍后播越长安。既道藉时兴而两都版荡。法由人显属二主恓惶。万姓崩离归信靡托。百官失守释种无依。时有沙门竺法护及释法炬等。忘身利物志在宏宣。匪惮苦辛阐法为务。护于晋世译经最多。且晋虽不文文才实着。翻传妙典日有赏音。所以礼乐衣冠晋朝始备。信源道种相资而兴焉。</p>
                      <p>　　(丙戌)　吴改宝鼎。</p>
                      <p>　　(丁亥)　大教东流二百年矣。</p>
                      <p>　　(己丑)　吴改建衡。</p>
                      <p>　　(壬辰)　吴改凤凰。</p>
                      <p>　　(乙未)　改咸宁○吴改天册。</p>
                      <p>　　(丙申)　吴改天玺。明年又改天纪。</p>
                      <p>　　(己亥)　○九月会公示疾而化。</p>
                      <p>　　(庚子)　改大康(灭吴)　右吴四主六十年(而晋并之天下一统)</p>
                      <p>　　⊙(壬寅)　会稽育王塔缘起。有刘萨诃。病死入冥见梵僧。指往会稽育王塔处忏悔。既稣出家名惠达。及至会稽遍求不见。偶一夜闻地下钟声。倍加诚恳。经三日忽从地涌出宝塔。高一尺四寸。广七寸。佛像悉具。达既见塔精勤礼忏。瑞应甚多。明州塔此其始也。</p>
                      <p>　　⊙(庚戌)　惠帝衷改永熙(字正度。武次子。生而不惠。不辨菽麦。娶贾充女南风为后。淫虐酷残。诛灭大臣。致天下大乱。为司马越鸩于显阳殿。寿四十八。葬太阳陵)治十七年。</p>
                      <p>　　⊙(辛亥)　改元康。又改永平。</p>
                      <p>　　道家三皇经。乃鲍静所撰十四纸也。彼曰。凡诸侯有此文者必为国王。大夫有此文者为人父母。庶人有此文者钱财自聚。妇人有此文者必为皇后。既犯国讳。永康中被诛。出晋史。后人改曰三洞。至唐二十年贞观间。吉州囚人刘绍妻王氏。有五岳真仙图及鲍静所撰三皇经。时吉州司法参军吉辨因检囚。于王氏处得之申省。敕令邢部郎中纪怀业等。追京下道士张惠元成武英等勘问。得在先道士鲍静所撰妄为墨本。非今元等所造。敕令毁除。追诸道士及百姓有此文者。其年冬并集得之。遂于礼部厅前悉焚之。</p>
                      <p>　　(甲寅)　瑞像到龟兹国(已上一千二百八十五年在西竺。是年始到丘慈。凡住六十八年)</p>
                      <p>　　⊙永平四年。天竺沙门耆域至洛阳。指沙门竺法渊曰。此菩萨从羊中来。指竺法兴曰。此菩萨从天中来。又曰。比丘衣服华丽大违戒律。非佛意也。望见帝都宫室曰。大略似忉利天宫。然人天殊分。疲民之力缮刻如此。不亦侈乎。未几而洛阳乱。域辞归天竺。数百人遮道。请中食乃行。域许之。明日百余家域分身同时赴之。家喜其来。及发迹洛南。域徐行而追者不及。即以杖画地曰。于此诀矣。是日有出长安者。见域在寺中。有贾胡湿登者。其夕会域宿于流沙。盖一昔万里沙门神迹。于此为湿云。初域来交广。并有灵异。既达襄阳。欲寄载过江。舟人见是胡僧。轻而不渡。及舡达岸域已前行。路见两虎。虎弭耳掉尾。域以手摩其头。虎下道而去。见者皆敬焉。</p>
                      <p>　　(庚申)　改永康。</p>
                      <p>　　(辛酉)　改永宁(正月赵王伦纂位遂诛之)</p>
                      <p>　　十六国(自永宁之后所在分十六国五凉四燕二赵三秦大夏并蜀为十六)</p>
                      <p>　　雷氏曰。张轨据凉号曰前凉。九主六七符坚侮亡。</p>
                      <p>　　李特据益号曰后蜀。六主四六桓温戮辱。</p>
                      <p>　　刘渊平阳号曰前赵。四主二六石勒平剿。</p>
                      <p>　　石勒襄国号曰后赵。六主三二冉闵除讨。</p>
                      <p>　　符健长安号曰前秦。五主四四姚苌反臣。</p>
                      <p>　　慕隽据邺号曰前燕。二主二二灭于符坚。</p>
                      <p>　　姚苌长安号曰后秦。三主三二刘裕即真。</p>
                      <p>　　乞伏金城号曰西秦。四主二八赫连使宾。</p>
                      <p>　　吕光姑臧号曰后凉。四主十三姚兴复强。</p>
                      <p>　　慕容山中号曰后燕。四主四二冯跋灭焉。</p>
                      <p>　　乌狐广武号曰南凉。三主十九炽盘僭王。</p>
                      <p>　　慕德广固号曰南燕。二主十一刘裕得天。</p>
                      <p>　　李暠炖煌号曰西凉。二主二四蒙逊威强。</p>
                      <p>　　蒙逊张掖号曰北凉。二主三九拓跋乃昌。</p>
                      <p>　　赫连朔方号曰大夏。二主二五魏有天下。</p>
                      <p>　　冯跋昌黎号曰北燕。魏灭。二主二十八年。是十六国杂晋魏间。</p>
                      <p>　　前凉张轨(字士彦。安定乌氏人。汉张耳十七代孙。永宁初凉州刺史。建兴年僭立为王。依晋王朔立十三年晋武太元灭)</p>
                      <p>　　(壬戌)　改大安。</p>
                      <p>　　后蜀李特(字玄休。巴西宕渠人。其先廪君之裔。自氐羌之乱。随流人至蜀。自称益州牧。号蜀。改年建初)</p>
                      <p>　　(癸亥)　蜀武帝雄(字仲隽。特第三子。母曰罗氏。是年罗尚杀特而立帝。二十年改元建兴。咸和八年生疡于头六日。而卒寿六十一)</p>
                      <p>　　(甲子　五十)　改永兴。</p>
                      <p>　　前赵刘渊(字元海。新兴匈奴人。冒顿之后。初汉祖以宗女为公主。妻冒顿。约为兄弟。故子孙冒姓刘氏。都平阳六年改光熙)</p>
                      <p>　　(丙寅)　改光熙○蜀改晏平。</p>
                      <p>　　(丁卯)　怀帝炽改永嘉(字礼度。武帝二十五子也。生而姿奇。后无罪为刘聪虏之。寿三十岁)治六年。</p>
                      <p>　　(戊辰)　赵改永凤。</p>
                      <p>　　(庚午)　赵和(字玄泰。渊之子。身长八尺。既立改年河瑞。未几为锐景斩于光极台矣)</p>
                      <p>　　逍刘聪改称汉(字玄明。刘渊第四子。性极勇杰。承位自号昭武帝。改元光兴。在位八年。时河东大蝗食田。唯不食黍豆。靳准率人收埋之。哭声闻十余里。钻土复出。黍豆竟尽食矣)</p>
                      <p>　　(辛未)　汉改嘉平。</p>
                      <p>　　⊙(癸酉)　愍帝邺改建兴(字彦奇。武帝孙。吴王晏之子。初即位时。长安城中不盈百户。篙棘成林官无章服印绶。唯桑板署号尔。后被刘聪虏之。使帝戎服执戟前导。降封怀安侯遇害于洛。寿十八岁)治四年。</p>
                      <p>　　凉张寔(字安逊。在位五年。寿四十八。号昭公)</p>
                      <p>　　⊙吴中是年有维卫迦葉二佛石像。泛海而至。吴淞江沪渎口。遥见浮游道士巫师往迎。并风涛汹涌。吴县朱膺素奉正法。乃同数人共迎像。于是乘流自到。背有铭志。登舟其轻如羽。乃奉安通玄寺供养(今开元寺事载珠林)</p>
                      <p>　　(甲戌)　日陨○三日并出西方○汉星陨平阳化肉。</p>
                      <p>　　(乙亥)　汉改建元。</p>
                      <p>　　(丙子)　汉改麟嘉。</p>
                      <p>　　东晋　雷氏曰(元明成康穆哀废简武安楚恭。东晋十一。一百四年)</p>
                      <p>　　⊙(丁丑)　元帝睿改建武(司马氏。王金德。迁都建邺。避愍帝名改建康。字景文。宣帝曾孙。琅琊王觐之子。生于洛阳。刘聪破洛。与王导南渡据江东。壬午崩内殿。葬平陵。寿四十七)治六年。</p>
                      <p>　　叙曰。经云。三界无常。有为非久。晋氏之基。魏室远系。乃诛曹爽而绝其宗。设帝策而陈其绩。金承土运历数在躬。平蜀而降大吴。升平而布宽政。文既允备武亦戢戈。百六奄臻王官失守。天下大乱莫匪斯焉。于时道俗崩离。朝不谋久。寄政江表法随代兴。沙门信士于是攸集。故就纪之。别号东晋。元帝者宣皇曾孙。恭王觐之子也。讳睿字景文。初生之辰。内有神光一室尽明。白毫生于日角之左。累官都督杨州诸军事左丞相。怀愍败后百官分离。或走江南。或为俘戮。长安失据帝幽平阳江东于时。忽有五日并出。都下劝睿宜称晋王。统摄万机以临亿兆。愍帝崩后遂即居尊。立元建武。因都建邺。避愍帝讳改名建康。先是泰康二年。吴旧将管恭作乱。太史伍振筮曰。恭即灭矣。然更三十八年。杨州当有天子。至是果如其言。又秦始时。望气者云。吴金陵山五百年后当出天子。始皇忌之。因发兵凿金陵山断。改称抹陵冀绝其王。凡自政至睿五百二十六年。有晋金行奄君四海。又时谣曰。五马浮渡江。一马化为龙。永嘉丧乱宗室中。唯琅琊西阳汝南南顿彭城五王。获济江表。而睿首基为帝。将知受命上感天灵。欲跨舆图下资地势。地负其势。始皇凿之而弗亡。天降其灵。刘曜歼之而莫尽。爰自建武至于元熙。凡十二主。一百四年。华戎道俗译经律论垂六百卷。而弘法之务至是特盛焉。</p>
                      <p>　　(戊寅)　改大兴。</p>
                      <p>　　前赵刘曜(字永明。刘元海族子。少孤贫。养于元海家而承位。十二年改光初元年)</p>
                      <p>　　(己卯)　后赵石勒(字世龙。上党武乡人。其先匈奴别部也。年十四至洛阳。依笑上都门。王衍异之曰。胡雏声视有奇志。将为天下之患。遣人收之。会勒已去。后起兵据襄国一十五年。寿六十。勒初暴政。及见图澄钵长青莲之验。回心纳谏。延及子虎慕德推贤)</p>
                      <p>　　(辛巳)　凉茂(字成逊寔之弟在位四年)</p>
                      <p>　　(壬午)　改永昌。上忧崩。</p>
                      <p>　　⊙天竺沙门。吉友抵建康。丞相王导见之曰。我辈人也。太尉庾亮光禄周顗廷尉柏彝。一时名公皆造门结友。声名著搢绅间。尝对王导解带盘礴。尚书卞望之适至。友正容肃然。有问其故。对曰。王公风道期人。卞令轨度格物。吾正当以此应之耳。柏彝欲为友作目。久之未得。友曰尸黎密(此云吉友)可谓卓朗。彝绝叹以为尽品目之极。大将军处仲。闻友为诸公器重。心未然。及见不觉手足增敬。周顗为仆射。领选将入局。过友叹曰。为朝廷选贤。得如君真令人无愧耳。及顗殁友慰其孤。对灵作梵呗。清响凌云。又咒语千余言而去。王导尝戏之曰。外国有君。一人而已。友笑曰。使我如诸君。今日岂得在此。时以为名言。译孔雀经。梵名尸黎密。盖让王位出家。如吴泰伯然。</p>
                      <p>　　⊙(癸未)　明帝绍改太宁(字道畿。元之长子。敏有机断。故能以弱制强。克复大业。惜乎降年不永。未致太平崩。寿二十七。葬于平陵)治三年。</p>
                      <p>　　(乙酉)　凉骏(字公建。寔之子。立二十二年。寿四十)</p>
                      <p>　　⊙第二十五祖婆舍斯多者。罽宾国人也。姓婆罗门。父寂行。母常安乐。初母梦得神剑。因而有孕。既诞拳左手。遇师子尊者显发宿因。密受心印。后适南天至中印度。彼国王名迦胜。设礼供养。时有外道。号无我尊。先为王礼重。嫉祖之至。欲与论议。幸而胜之以固其事。乃于王前谓祖曰。我解默论。不假言说。祖曰。孰知胜负。曰不争胜负。但取其义。祖曰。汝以何为义。曰无心为义。祖曰。汝既无心。安得义乎。曰我说无心。当名非义。祖曰。汝说无心。当名非义。我说非心。当义非名。曰当义非名。谁能辨义。祖曰。汝名非义。此名何名。曰为辨非义。是名无名。祖曰。名既非名。义亦非义。辨者是谁。当辨何物。如是往返五十九翻。外道杜口信伏。于时祖忽然面北合掌。长吁曰。我师师子尊者今日遇难。斯可伤焉。即辞王南迈。达于南天潜隐山谷。时彼国王名天德。迎请供养。王有二子。一凶暴而色力充盛。一和柔而长婴疾苦。祖乃为陈因果。王即顿释所疑。又有咒术师。忌祖之道。乃潜置毒于饮食中。祖知而食之。彼返受祸。遂投祖出家。祖即与受具。后六十载太子德胜即位。复信外道致难于祖。太子不如密多以进谏被囚。王遽问祖曰。予国素绝妖讹。师所传者当是何宗。祖曰。王国昔来实无邪法。我所得者即是佛宗。王曰。佛灭已千二百年。师从谁得邪。祖曰。饮光大士亲受佛印。展转至二十四世师子尊者。我从彼得。王曰。予闻。师子比丘不能免于刑戮。何能传法后人。祖曰。我师难未起时。密授我信衣法偈以显师承。王曰。其衣何在。祖即于囊中出衣示王。王命焚之。五色相鲜薪尽如故。王即追悔致礼。师子真嗣既明。乃赦太子。太子遂求出家。祖问太子曰。汝欲出家当为何事。曰我若出家不为其事。祖曰。不为何事。曰不为俗事。祖曰。当为何事。曰当为佛事。祖曰。太子智慧天至。必诸圣降迹。即许出家。六年侍奉。后于王宫受具羯磨之际。大地震动颇多灵异。祖乃命之曰。吾已衰朽安可久留。汝当善护正法眼藏普济群有。听吾偈曰。圣人说知见。当境无是非。我今悟本性。无道亦无理。不如密多闻偈再启祖曰。法衣宜可传授。祖曰。此衣为难故假以证明。汝身无难何假其衣。化被十方人自信向。不如密多闻语作礼而退。祖现于神变化三昧火自焚。平地舍利可高一尺。德胜王创浮图而秘之。当东晋明帝太宁三年乙酉岁也。</p>
                      <p>　　⊙(丙戌)　成帝衍。改咸和(字世根。明帝长子。五岁即位。庾后临政。寿二十五)治十七年。</p>
                      <p>　　⊙三藏理法师名惠理。西竺人也。东晋咸和初。来游此土。至杭州见山岩秀丽曰。吾国中天竺灵鹫山之一小岭。不知何年飞来。佛在世时多为仙灵所隐。今此亦复尔耶。洞旧有白猿。遂呼之。应声而出。人始之信。飞来由是得名。师即地建两刹。先灵鹫后灵隐。常宴坐岩中。号理公岩。今瘗塔在焉。</p>
                      <p>　　(戊子)　赵改太和。</p>
                      <p>　　(庚寅)　后赵改建平。</p>
                      <p>　　(壬辰)　燕慕容皝立。</p>
                      <p>　　(癸巳)　蜀斑(字世文。雄兄之子。初署南平将军后立为太子。雄疾。斑侍。卒而立。一年复为雄子越杀之。寿四十一)</p>
                      <p>　　赵弘(字大雅。勒之次子。立一年改元建熙。寿四十二)</p>
                      <p>　　(甲午)　赵石虎(勒弘自立。尽杀勒种。改元建熙)</p>
                      <p>　　(乙未)　改咸康○赵改建武。</p>
                      <p>　　蜀期(字世运。雄第四子。立三年改元玉桓。后自缢死。雄诸子皆为寿所杀)</p>
                      <p>　　(丙申)　○后赵大旱。斗米直金一斤。</p>
                      <p>　　(戊戌)　蜀寿(字武考。骧之子。雄之弟。杀期自立。六年改元汉兴。国号汉)</p>
                      <p>　　⊙咸康六年。成帝幼冲。庾冰以元舅辅政。奏沙门应尽礼王者。尚书令何充等议。不应致拜。下礼官详议。博士议与充合。而门下承冰风旨为驳。尚书令充仆射褚翌诸葛恢尚书冯怀戴广等奏曰。世祖武皇帝。以盛明革命。肃祖明皇帝。聪圣玄览。岂于时沙门不易屈膝。顾以不变其修善之法。所以通天下之志也。臣等谓。宜遵承先帝故事于义为长。冰固谓应尽敬。下制曰。夫万方殊俗神道难辩。有自来矣。达观旁通诚当无怪。况跪拜之礼。何必尚然。当后原先王所以尚之之意。岂直好此屈折而坐遘盘辟哉。良有以也。既其有以。将何以易之。然则名礼之设。其无情乎。且今果有佛耶无佛耶。有则其道固弘。无则义将安取。纵其信然。将是方外之事。方外之事岂方内所体。而当矫形体违常度易礼典弃名教。是吾所甚疑也。名教有由来。百代所不废。昧旦丕显后世犹殆。殆之为弊其故难寻。而今当远慕茫昧依稀未分。弃礼于一朝。废教于当世。使夫凡流傲逸宪度。又是吾所甚疑也。纵其信然。纵其有之。吾将通之于神明。得之于胸怀耳。轨宪宏谟固不可废之于正朝。凡此等类皆晋民也。论其才智又常人也。而当因所说之难辨。假服饰以凌度。抗殊俗之傲礼。直形骸于万乘。又是吾所弗取也。诸君并国器也。悟言则当测幽微。论治则当重。</p>
                      <p>　　⊙国典。苟其不然。吾将何述焉。充等重抗。表曰。臣等暗短。不足以赞扬圣旨。宣畅大义。伏省明诏震惧屏营。辄共寻详有佛无佛。固非臣等所能定。然考其遗文钻其旨要。五戒之禁实助王化。贱昭昭之名行。贵冥冥之潜操。行德在于忘身。抱一心之精妙。且兴自汉世迄至于今。虽法有隆衰而弊无妖妄。神道经久未有其比也。夫议有损也。况必有益。臣之愚诚。实愿尘露之微增润岱岳。区区之况上裨皇极。今一令其拜。遂坏其法。修善之俗废于圣世。习实生常。必致怨惧。隐之臣心窃所未安。臣虽愚蔽。讵敢以偏见疑误圣听。直谓世经三代人更明圣。今不为之制无亏王度。而幽冥之格可无雍滞。是以复陈愚诚。乞垂省察。冰犹以为不可。复下制曰。省所陈具情旨。幽昧之事诚非寓言所尽。然较略其大。人神常度粗复有分例用。大率百王制法虽文质随时。然未有以殊俗参治恢诞杂化者也。岂曩圣之不达。来圣之宏通哉。且五戒之才善粗拟似人伦。而更与世之略其礼敬服礼重矣。敬大矣。为治之纲尽于此矣万乘之君非好尊也。区城之民非好卑也。而尊卑不陈。王教不得不一二之则乱斯曩圣。所以宪章国体宜而不惑也。通才博采往往备其事。修之家可。以修之国及朝则不可。斯岂不远耶。省所陈。果亦未能了有之与无矣。纵其了。犹谓不可以参治。而况都无而当以两行耶。充等三上章执奏曰。臣等虽诚愚蔽不通远旨。至干干夙夜思循王度。宁苟执偏管而乱大伦。直以汉魏逮晋不闻异议。尊卑宪度无或暂亏也。今沙门之守戒专专。然及为其礼一而已矣。至于守戒之笃。亡身不恪。曷敢以形骸而慢礼敬哉。每见烧香祝愿。必先国家欲福裕之。备情无极已。奉上崇顺出于自然。礼仪之简盖是专一守法。是以先圣御世。因而弗革也。然天网恢恢疏而不失。臣等慺慺以为。不令致拜于法无亏。因其所利而惠之。使贤愚莫敢不用情。则上有天覆地载之施。下有守一修善之人。谨复陈其愚浅。愿蒙省察冰议遂寝。何充字次道。庐江潜人。魏光禄大夫宴之孙。少以文义见称。初为王敦掾。敦兄含守庐江贪污。敦尝于坐称之曰。家兄在郡定佳。庐江士人称之。充正色曰。充即彼郡人。所闻异此。敦默然。坐客皆为不安。充宴然自若。丞相庾亮尝荐之于明帝曰。何充器局方概。有万夫之望。若能总录朝端为老臣副。及充拜尚书令。推能用功不私树恩。世甚重之。初阮裕尝戏之曰。卿志大宇宙。勇迈前古。充审其故。裕曰。我图数千户郡。尚未能。卿图作佛不亦大乎。卒年五十有五。其后门世事佛甚精。厥孙尚之及点胤等。并建大义阐明佛法云。</p>
                      <p>　　(癸卯)　康帝岳。改建元(字世同。成之母弟。年二十一即位。庾亮为相专权。后崩式干殿。寿二十三。葬昌陵)治二年。</p>
                      <p>　　(甲辰)　蜀势(字子仁。寿之长子。身长七尺九寸。腰十四围。善俯仰。立五年改元太和。后死建康)</p>
                      <p>　　⊙(乙巳)　穆帝聃。改永和(字彭祖。康之长子。二岁即位。母褚后临朝。寿十九崩于显阳殿。葬永平陵)在位十七年。</p>
                      <p>　　(丙午)　蜀改嘉宁。</p>
                      <p>　　(丁未)　凉张重华(字大临。骏次子。立七年。寿二十七)</p>
                      <p>　　(戊申)　后赵佛图澄。谏杀太子宣。</p>
                      <p>　　(己酉)　后赵改太宁。即帝位。寻死而国乱。</p>
                      <p>　　前燕隽(姓慕容。字子英。祖名廆。字奕。昌黎棘城鲜卑人。其先有能之裔。世居北夷。邑于紫蒙之野。晋封燕王迁都龙城。生子皝隽。乃皝之次子也。居邺十一年。寿四十二岁)</p>
                      <p>　　⊙天竺佛图澄至洛。自言百余岁。常服气自养。能积日不食。善诵咒役使鬼神。腹旁有孔以绵塞之。夜读书则拔绵出光照室。又每临溪从孔中出肠胃洗濯还纳腹中。能听铃音言吉凶。莫不奇验。会洛阳寇乱潜伏草野以观时变。时石勒屯葛陂多残杀。澄杖锡谒勒。勒命试以道术。澄取满钵水咒之。俄青莲花生钵中。光色耀目。勒由此神敬。延之军中。未几刘曜求战以决雌雄。左右以为未可。勒以访澄。澄曰。相轮铃音云。秀支替戾冈仆谷劬秃当。此羯语也。秀支军也。替戾冈出也。仆谷刘曜胡位也。劬秃当捉也。言军出捉得刘曜。又令童子洁斋三日。取麻油合胭脂。躬自涂于掌中。举手示童子。灿然有辉。童子惊曰。有军马。一人白皙以朱丝缚肘。澄曰。此即曜也。勒遂出战。果生擒刘曜。勒称赵王行皇帝事。敬澄弥笃。每举事必咨而后行。勒殂。弟季龙袭其位。徙都邺城。尤倾心事澄。下令衣以绫锦乘雕辇。朝会引见。常侍御史悉助举舆升殿。太子诸公扶翼而前。主者唱大和尚。坐者皆起。敕司空季农朝夕问候。时支道林闻之曰。澄公其以季龙为鸥鸟耶。及晋军侵淮泗。季龙怒曰。吾奉佛供僧返更致寇。佛无神矣。澄入见曰。陛下前身为商人。经罽宾寺设大会。会有六应真。吾其一也。有圣者曰。此檀越报尽为鸡乃王晋地。今陛下为天子。岂非奉佛供僧而致耶。疆场侵噬有国之常。何为怨谤三宝兴毒念乎。季龙悔谢。因问曰。佛法不杀。朕为天下掌生杀。恐违佛戒。澄曰。帝王事佛在恭俭慈忍。显赞法道不为暴虐不害无辜。民有为恶化之不悛者。其可不罚乎。但杀不可滥。刑不可不恤耳。尚书张离家富事佛。而所为不法。澄曰。事佛在清净无欲。君虽崇饰寺塔。而贪冒不已无益也。及将去世诣辞季龙。惊曰。大和尚遽弃我。国有难乎。澄曰。出生入死道之常也。修短分定无由增损。但道贵行全德贵不怠。苟德行无玷虽死如生。咸无焉千岁尚何益哉。然有可恨者。国家存心佛理建寺度僧。当蒙祉福而布政猛虐赏罚交滥。特违圣教致国祚不延也。季龙号恸呜咽。澄安坐而逝。后有沙门自雍州来。见澄入关以闻季龙。命发塳视之。唯块石存焉。季龙大恶之叹曰。石吾姓也。大和尚埋我而去。其能久乎。未几石氏果灭。澄度弟子数千万人。凡居其所。国人无敢向之涕唾。每相戒曰。莫起恶心。大和尚知汝。其道化感物如此。自大教东来。至澄而盛。</p>
                      <p>　　论曰。大觉琏禅师有云。妙道之意圣人尝遇之于易。由生民已来淳朴未散。则三皇之教简而素。春也。及情窦日凿。则五帝之教详而文。夏也。时与世异情随日迁。故三王之教密而严。秋也。至周衰先王之法坏礼义亡。迨为秦汉则无所不至。而天下至有不忍愿闻者。于是我佛世尊之教入东土。示以性命之理。教以慈悲之行。冬也。旨哉斯言。观澄公区区西来。当石勒季龙碜暴虓噬之际。而能悯物垂轨。示以玄言德祥。导以慈悲之行。卒使二暴革心道化融洽。於戏天有四时循环。以生成万物。而圣人之教。迭相扶持以化成天下。厥有以哉。</p>
                      <p>　　(庚戌)　赵石祗(三月即位。襄国改永宁。去帝号。刘显杀只。冉闵以显为大单于。称帝于襄国。引兵攻邺。败还。魏克襄国。杀显及公卿焚宫室。迁其民于邺。至辛亥国除)</p>
                      <p>　　魏冉闵(杀石虎。子孙十八人。及胡羯二万人。壬子克襄国。杀刘显。后为慕容隽所灭。杀闵于遏。径山七里之内草木皆枯。半年不雨。祭之乃雨。国除)</p>
                      <p>　　(辛亥)　前秦符健(字建业。洪第三子。洛阳临渭氏人。其先有扈之裔。父洪字广世。为西戎酋长。初住石虎。灭洪。有师十万。自称秦王。生健。背有草付字。改姓苻氏。僭立四年。都长安。改元皇始。寿二十九。而终)○符子朗(坚之兄。英洁不仕。著书二十篇。曰符子多赞释)</p>
                      <p>　　世尊入灭一千三百年矣。</p>
                      <p>　　(壬子)　燕改元玺。</p>
                      <p>　　(甲寅)　凉张祚(改和平元)</p>
                      <p>　　(乙卯)　符生(字长生。健第三子。立二年改元寿光。二十三为坚杀之)</p>
                      <p>　　凉张玄靓立。</p>
                      <p>　　(丁巳)　改升平。帝加元服。</p>
                      <p>　　符坚(字永固。洪之子。雄武智略。尽有中原。以百万之众伐晋。为谢石所败。立二十七年。寿四十八终。改元永兴)</p>
                      <p>　　燕改寿光。</p>
                      <p>　　⊙释涉公。本蜀人也。预言多验。游化至长安。时天大旱。坚命师祈雨。咒龙钵中。其雨沛然。恪加敬事。师不食五谷。日行五百里。是年示灭而岁复旱。坚谓秘书朱彤曰。涉公若在。岂使朕焦心于云汉哉。其思仰如此。</p>
                      <p>　　(己未)　秦改甘露。</p>
                      <p>　　(庚申)　燕慕容暐(字景茂。俊第二子。僭立十年。改元建熙)</p>
                      <p>　　⊙(辛酉)　沙门于法开。兰公徒弟也。善放光法华。尤精医法。尝值妇人在草危急。开曰此易治耳。主人宰羊欲祀神。开令取肉为羹进竟。因气针之。须臾羊瘼裹儿而出。或问。法师高明刚简。何以医术经怀。答曰。明六度以除四魔之病。调九候以疗风寒之疾。自利利人。不亦可乎。</p>
                      <p>　　⊙(壬戌)　哀帝丕改隆和(字千龄。成之长子。即位修身。后断谷服长生药。过度中毒。崩于西堂。寿二十五。葬于安平陵)治四年。</p>
                      <p>　　栴檀瑞像(已上六十八年。在龟兹。此下一十四年。在西凉府)</p>
                      <p>　　(癸亥)　改兴宁。</p>
                      <p>　　(甲子)　凉张天锡立(骏之少子。玄靓委政。与臣谋杀。自立。至丙子。为符坚所虏)</p>
                      <p>　　⊙是年哀帝。诏法师竺潜。讲般若于禁中。尝着屐至殿中。人聚观叹道德高风。初不省有市朝。时简文辅政。沛国刘惔尝遇潜于简文座中。嘲曰。道人亦游朱门乎。对曰。君自见朱门。贫道以为蓬户。及辞还剡山。支遁寓书求买沃州小岭归隐。潜答曰。欲来当给。未闻巢由买山而隐也。宁康二年卒。武帝下诏曰。法深理悟虚远风鉴清高弃宰辅之荣。袭染衣之素。山居世外笃勤匪懈。方赖宣道以济苍生。奄从迁谢用痛于怀。其赐缗钱十万。助建茔塔。潜字法深。凡中国敕葬沙门。自潜而始。</p>
                      <p>　　⊙法师支遁字道林。与谢太傅安王右军羲之厚善。安守吴兴。以书抵遁。略曰。思君日积北辰尤甚。知欲还剡自治为之怆然。人生如寄耳。自顷风流得意事殆磨灭都尽。唯终日戚戚。迟君一来以晤言消遣之。一日千载也。及竺潜辞阙。有诏遁。继讲法于禁中。一时名士殷浩郄超孙绰柏彦表王敬仁和充王坦之袁彦伯。并与结方外交。天下想见其标致者刘系谒于白马寺。谈庄周以适性为逍遥。遁曰。不然。桀跖以残虐为性。岂亦逍遥乎。于是注逍遥篇。学者宗之。王蒙尝极精思作数百语。诣遁曰。与君别久。而君了不长何也。蒙惭汗曰。绛钵之王何也。郄超尝问谢太傅曰。遁谈何如嵇中散。太傅曰。嵇努力裁得半耳。又曰。何如殷浩。太傅曰。亹亹论辨恐当抗衡。超拔渊源殷有惭德。超后与亲旧书曰。林公神理所通玄拔独悟。数百年来绍隆大法。令真理不绝一人而已。太和二年。废帝海西公在位。遁抗表辞还山。有诏资给敦遣。诸公祖饯于征虏亭。蔡子叔者。先至近道林坐。适起而谢。万亟趋其处。子叔还合褥举万投诸地。万曰。几损我面。子叔曰。吾初不为卿面计。其为当时所慕如此。晚居山阴讲维摩。许询为都讲。遁通一义。众意询不能难。及询设难。又意遁不能通。而宾主之难相寻无穷。听者多言。自得遁旨。诘之辄失。着即色游玄圣不辩知等论。有遗其马者。畜之曰。吾爱其神骏耳。有遗其鹤者。纵之曰。冲天之物岂耳目玩哉。君子多其达。及卒戴逵过其塔叹曰。德音未远而拱木已繁。计神理绵绵不与气运俱尽也。</p>
                      <p>　　⊙郗超字嘉宾。少有旷世之度。谈论义理精微。标志慕佛加好行檀。大将军桓温辟为参军。时王珣同府。珣为主簿。超美髯。珣身短小。府中语曰。髯参军短主簿。能令公喜。能令公怒。谢安王坦之诣温府。温先令超卧帐中。听其论事。俄风动帐开。安笑曰。郄生可谓入幕之宾矣。超喜隐遁。闻拂衣者。必为起屋具器用遗之。支道林每谓。其造微之功足参正始。甚重之。又与汰法师厚善。尝约先殁者。凡幽冥报应当以相报。俄而汰卒。一夕见梦曰。向与君约报应之事。今皆不虚。愿君无忘修德。以升济神明。超由是循道弥笃云。</p>
                      <p>　　⊙(乙丑)　秦改建元。</p>
                      <p>　　(丙寅)　废帝奕(字延龄。哀之母弟。后大司马桓温。废为海西公。十月卒于吴。寿三十五)</p>
                      <p>　　改太和在治五年。</p>
                      <p>　　(丁卯)　大教东被三百年矣。</p>
                      <p>　　⊙释道安者姓卫。常山扶柳人。图澄之门学。家世英儒。早失覆荫。为表兄所养。早年读书一览无忘。十一出家而能日记万言。终为缁林奇表。宁康初。安于襄阳檀溪寺。建浮图铸铜像。能起自行。至方山而止。光明烛天倾都瞻拜。欢呼动山谷。秦主符坚送外国金饰倚像金缕结珠弥勒等。安每讲设以作证。一夕像光照室。视之顶有舍利焉。习凿齿襄阳高士。先以书通好。乃诣安自称曰。习凿齿。安曰。弥天释道安。相得欢甚。即以书抵谢东山。称安盖非常胜士。恨公不一见耳。孝武帝闻安名。诏曰。法师以道德照临天人。使大法流行。为苍生依赖。宜日食王公禄。所司以时资给。安固辞不受。未几符坚攻陷襄阳。得安而喜。谓左右曰。吾以十万师取襄阳。得一人半耳。左右问为谁。曰安公一人。习凿齿半人也。安入关。沙门万数皆随师姓而名。安曰。师莫如佛世也。应沙门宜以释为氏。及增一阿含经至乃云。四河入海无复异名。四姓出家同称释氏。遂与符合焉。世益重之。又蓝田得古鼎。容二十有七斛。腹有篆文。朝无识之者。有以问安。安曰。鲁襄公所铸也。由是符坚敕三馆学士有所疑皆师于安。国人语曰。学不师安义不禁难。时符氏东极沧海。西并龟兹。南包襄阳。北尽沙漠。唯建康未服。坚雅意欲取而有之。群臣谏不从。太尉符融者叩头请安。为苍生一言。安诺。及坚出东苑。命安升辇同载。仆射权翼进曰。臣闻天子法驾侍中陪乘。道安毁形宁可参厕。坚怒曰。安公道德可尊。朕以天下易舆辇之荣。未称其德。即诏翼扶安登辇。于是翼跪而掖之。坚顾谓安曰。朕将与公南游吴越。整六师以巡狩。登会稽以观沧海。不亦乐乎。对曰。陛下应天御世。富有八州居中而制四海。宜栖神无为与尧舜比隆。今欲以百万之师求厥田下下之土。东南地区势卑气厉。昔舜禹游而不返。始皇适而不归。以贫道观之。未见其可。平阳公懿戚石越重臣。皆忧国至深。其论可听。坚曰。非区域不广也。朕欲简天心明大运所在耳。顺时巡狩。且有格言傥如高论。则帝王无省方之文乎。安曰。必欲往。宜驻跸洛阳枕戈畜锐传檄江南。如其不服伐之未晚。坚不纳。太元七年坚自将步骑。百万次寿春。为晋徐州刺史谢玄所败。单骑遁还。安每疏经义必求圣证。一日感庞眉尊者降。安出所制似之。尊者钦叹以为尽契佛心。仍许以密助弘通。安识其为宾头卢也。因设日供祀之。今供宾头自安而始。门弟子通其业者数十人。知名于世有法遇者。传教长沙。门徒数百。有私饮者。遇纵而不举。安兼知之。即封荆以寄。遇抱荆而泣曰。董众无状而远遗师忧。于是俯伏躬受其谴。太元十四年正月晦日。安命其徒具浴。忽见异僧出入隙中。安以生处问之。僧指西北即云开见楼阁如幼出。曰彼兜率天也。是夕有敷百小儿。皆就浴而去。识者以为应真之侣也。二月八日跏趺而逝。安貌侻而姿黑。博学善词章。谚曰。漆道人惊四邻。左臂有肉方寸许隆起如印。时号印手菩萨。着僧尼轨范及法门清式二十四条。世遵行之。</p>
                      <p>　　论曰。法源滥触之初。由佛图澄而得安。由安而得远公。是三大士化仪轨则。或无以异。至于出处操尚。若相戾者何哉。大抵晋室渡江自明帝之后。当代时君虽无可称者。然而朝廷纪纲法度未始或亏。当是之际。故远公得以遂其高。天子临浔阳而诏不出山。若澄安二公。失身偏霸之朝。万一不区区俯仰曲徇其情。彼季龙符坚其肯容之高卧山林。而不为之屈耶。此古所谓易地皆然。三大士有之矣。孟轲氏称伯夷伊尹柳下惠。皆曰圣人者。良以其道通方而善趋时也。世谓澄安之操不逮远公。吾弗信矣。</p>
                      <p>　　⊙孙绰字兴公。父楚有重望。绰博学美文辞。与高阳许询俱有高尚之志。初隐稽山放情山水。作遂初赋。以见志。友道林问绰曰。君何如许。答曰。高情远志弟子早已伏膺。然一咏一吟。许将生面。尝作天台赋。示友人范荣期曰。卿试以掷地当作金声。荣期曰。恐此金声非中宫商。然每至佳句。辄云。应是我辈语。于吾道多有论撰。具见弘明等集。年五十八卒。史臣称绰有匪躬之节。不徒文雅而已。</p>
                      <p>　　⊙许询字玄度。高阳人。魏中领军允曾孙也。澡心学佛。甚为江左诸公卿仰慕。简文帝高其风。每月白风恬。思清言妙理必造焉。至其亹亹。简文不觉前席。达旦忘倦。帝谓亲友曰。玄度才情故未易有。刘真长为时谭宗。而与结清言友。每谓人曰。吾不见玄度几为轻薄令尹。又尝曰。清风明月何尝不思玄度。</p>
                      <p>　　(戊辰)　○王珣与弟[緡-糸+王]舍宅为寺。今虎丘是也。</p>
                      <p>　　(庚午)　○符坚灭燕。</p>
                      <p>　　⊙晋司马桓温。末年奉法。有尼造之。温敬而不倦。浴必移晷。讶而私觌。见尼挥刃自割。截支分脔。有顷尼出。温以情问尼曰。君志若遂形当如之。时温方谋问鼎。闻此怅然乃止。尼遂辞不测所之(出感通录)</p>
                      <p>　　⊙(辛未)　简文帝昱(字道万。元之少子。神识怡畅。无济世之略。后崩于东堂。寿五十。葬高平陵)</p>
                      <p>　　⊙改咸安○是年慧星现。帝诏竺法旷禳之。旷曰。陛下当勤修德政以赛天谴。贫道当尽情。帝乃斋忏灾遂灭。</p>
<div class="jwbt-box"><div class="jwbt"><a name=j1613-01-12><a href="1613-01.htm#MENU-top">佛祖历代通载卷第八</div></div></a></a>
<p>　　东晋。</p>
                      <p>　　(癸酉)　孝武帝曜。改宁康(字昌明。简文第三子。十岁即位。崇德太后临朝。二月桓温拥兵来朝。有不臣之志。三月疾还姑孰。七月卒。弟冲代领兵。尽忠王室。三十五崩清暑殿。葬隆平陵。治廿四年)</p>
                      <p>　　(丙子)　改太元○栴檀瑞像是年到长安。住一十七年。</p>
                      <p>　　(癸未)　后秦姚苌(字景茂。南安赤亭羌人。其先有虞之裔。父弋仲。有二十四子。苌幼子也。初仕苻坚为阳武将军。因南伐败绩而归。遂缢苻坚而据长安僭立。八年改建兴。寿六十四)</p>
                      <p>　　西秦乞伏国仁(本西鲜卑人。其先自汉北出阴山。后降苻坚。署为南单于镇勇士川。苻坚既败国仁。自称大单于王。后号西秦。据金城僭立。四年乙酉改建义)</p>
                      <p>　　后凉吕光(字世明。洛阳氐人也。父婆娄。仕苻坚官至太尉。生光身长八尺四寸。目有重瞳。王猛见而异之。举以为将。率兵七万西征。降者四十余国。至龟兹获罗什。闻坚死据姑。俱臧称凉州牧。立十年)</p>
                      <p>　　后燕慕容垂(字道明。皝之弟。身长七尺五寸。垂手过膝。因惧诛奔秦。苻坚用之将使伐晋。既败。遂据中山。改国号燕立十三年。寿七十一)</p>
                      <p>　　(甲申)　苻丕(字永叔。坚之庶子。既闻坚卒。出镇于邺。据晋阳。立一年。改大安)</p>
                      <p>　　后秦改白雀。</p>
                      <p>　　⊙太元九年。法师惠远以秦乱来归于晋。远出雁门贾氏。少为儒生。博极群书。尤邃周易庄老。尝与弟惠持造安法师席下。闻出世法而悦之。叹曰。九流特秕糠耳。遂出家。安门徒数千。远居第一座。及关中扰乱。安散其徒。皆谆谆规诲而遣之。远别独不与一言。远怪问。安曰。若汝吾何言哉。遂自荆州将之罗浮。抵浔阳见匡山。爱之庐于山阴。大守桓伊为创精舍。一昔风雷拔树鼓沙石。荡平基致木于土。时以为神运焉。初太尉陶侃镇广州。有渔于海。得文殊像。送寒溪寺。寺尝经火而像屋无恙。其后侃镇武昌。使人迎之。十辈不能举。既而丛力致之舟。舟辄没。遂失其像。时谣曰。侃唯剑雄。像以神标。可以诚致。难以力招。及远创寺。心祈之。于是像冷然自至。时晋室微而天下奇才多隐居不仕。若彭城刘遗民豫章雷次宗雁门周续之新蔡毕颖之南阳宗炳张士民李硕等。从远游。并沙门千余人结白莲社。于无量寿像前建斋立誓期生净土。及闻罗什法师入关。远望风钦敬。遗书通好。词曰。去岁得姚右军书。且承德闻。仁者曩日殊域。越自外境。于时音译未交。闻风而悦。顷承怀宝来游。则一日九驰。徒情欣雅味而无由造尽。寓目望途增其劳伫。夫旃檀移植则异物同薰。摩尼吐曜则众珍自积。且满愿不专美于绝代。龙树岂独善于前踪。今往比量衣裁。愿登高座为着之。什答曰。既未言面。又文词殊隔。导心之路不通。得意之缘圮绝。传译来贶粗述德风。比何如必备闻一途可以蔽百。经言。末后东方当有护法菩萨。勖哉仁者善弘其事。夫才有五备。福戒博闻辩才深智。兼之者道隆。未具者凝滞。仁者备之矣。所以寄言通好。因译传心。岂其能尽粗酬来意耳。损所致比量衣裁。欲令登法座时着。当如来意。但人不称物。以为愧耳。今往常所用鋀石双口澡灌。可以备法物数也。并遗偈一章曰。既已舍染乐。心得善摄否。若得不驰散。深入实相否。毕竟空相中。其心无所乐。若悦禅智惠。是法性无照。虚诳等无实。亦非停心处。仁者所得法。幸愿示其要。远复答以偈曰。本端竟何从。起灭有无际。一微涉动境。成此颓山势。惑想更相乘。触理自生滞。因缘虽无主。开涂非一世。时无悟宗匠。谁将握玄契。来问尚悠悠。相与期暮岁。初中国未有涅槃常住之说。但云。寿命长劫。远曰。佛是至极。至极则无变。无变之理岂有穷哉。乃着法性论。略曰。至极以不变为性。得性以体极为宗。罗什见论叹曰。远未及见经。暗与理会。岂不妙哉。秦王姚兴致书饷远龟兹细缕杂变像。以伸款敬。安城侯姚嵩献珠像并释论。曰。大智论新记。龙猛所作。法师当冠以叙文以昭示万世。此邦道人同所钦闻也。远以大论文广。谦让不诺。乃抄其要为二十卷。而别叙之。桓玄辅政。劝安帝沙汰僧尼诏曰。沙门有能伸述经牒演说义理。律行修整可宣寄大化者。听依所习。不者悉令罢道。唯匡山道德所居。不在搜简。远以书抵玄。阳纵而阴夺之。遂停其诏远尝稽考禅宗别传之旨源流所自。及祖师达磨之来。遂皆符合云。陶渊明隐居柴桑。从远问道。深相敬仰。谢灵运投名入社。远拒之不内。及宗炳着明佛论。颜延之析达性论。周颙驳夷夏论。郑道子着神不灭论。皆禀远是正焉。至隆安中桓玄重申庾冰之义。欲沙门尽敬王者。朝廷承风旨多与玄合。因以问远曰。此一代大事。不可使朝廷失体也。得八座书。今以似君。君其件件详论不敬之意以释其疑。便当行之。远答其书。并着沙门不敬王者论五篇剧陈所以不拜之意。玄始意坚。及得远论即缓其事。未几篡位。乃下书曰。佛法弘大所不能测。推奉主之情欲兴其敬。今事既在己。宜体谦冲应诸道人。勿复致礼也。安帝避玄还次浔阳。诏远见于行在。辅国何无忌劝远一出。远固辞以疾。帝再诏问劳。敕九江太守岁时送米资奉。卜居三十年。影不出山迹不入俗。送客以虎溪为限。弟惠持亦有高行。莲社众数千。持居第一座。太尉王珣尝问豫章刺史范宁。远公与持孰愈。宁曰。贤弟兄也。珣曰。但令如弟所未易有。况复贤耶。远临终其徒进蜜浆者。远惧违律。令左右检律。未终卷遂合掌西面而逝。年八十有三。有匡山集三十卷。行于世。</p>
                      <p>　　宋朝明教大师契嵩。过远影堂。列六事题之。其辞曰。陆修静异教学者。而送过虎溪。是不以人而弃言也。陶渊明耽湎于酒。而与之交。盖简小节而取其达也。跋陀高僧。以显异被摈。而延且誉之。盖重有识而矫嫉贤也。谢灵运以心杂不取。而果没于刑。盖识其器而慎其终也。卢循欲叛。而执手求旧。盖自信道也。桓玄震威而抗对不屈。盖有大节也。大凡古今人情莫不畏威而苟免。忘义而避疑。好名而昧实。党势而忍孤。饰行而畏累。自是而非人。孰有道尊一代为贤者师。肯以片言而从其人乎。孰有夙禀胜德为行耿洁。肯交醉乡而高其达乎。孰有屈人师之尊。礼斥逐之客。而申其贤乎。孰有拒盛名之士不与于教而克全终乎。孰有义不避祸敦睦故旧而信道乎。孰有临将帅之威。在杀罚暴虐之际。守道不挠而全其节乎。此固远公识量远人独出于古今矣。若其扶荷至教广大圣道垂裕于天人者。非蒙乃能尽之。其圣欤贤耶。伟乎大块噫气六合清风远公之名闻也。四海秋色神山中耸远公之清高也。人龙僧凤长揖巢许远公风轨也。白云丹壑玉树瑶草远公栖处也。</p>
                      <p>　　⊙刘程之字仲思。彭城人。少孤事母以孝闻。才藻自负不委气于时俗。虽寒饿在己威福当前。其意湛如也。司徒王谧承相桓玄侍中谢琨太尉刘裕。咸嘉其贤。欲相推荐。程之力辞。乃之匡山托于远公。远曰。官禄巍巍何以不为。程之曰。君臣相疑疣赘相亏。晋室无磐石之固。物情有累卵之危。吾何为哉。远然其说大相器厚。太尉亦以其志不可屈。与群公议遗民之号旌焉。时雷次宗周续之毕颍之张秀实宗炳等。同依远公。远曰。诸君之来岂宜忘净土之游乎。有心焉当加勉励。无宜后也。以程之最文使志其事。号莲社誓文。其辞曰。维岁在摄提格七月戊辰朔二十八日乙未。法师释惠远真感幽兴霜怀特发。乃延命同志息心正信之士雷次宗刘程之等百有二十三人。集于庐山之阴般若台精舍阿弥陀佛像前。率以香花敬荐而誓。惟兹一会之众。夫缘化之理既明。而三世之传显矣。迁感之数既符。则善恶之报必矣。推交臂之潜论。悟无常之期切。审二报之相催。知险阻之难援。此其同志诸贤所以夕惕宵勤仰思攸济者也。盖神者可以感涉。而不可以迹求。必感之有物则幽路咫尺。苟求之无方则渺茫何津。今幸以不谋而感。佥心西境叩篇开信。亮情天发。乃机象通于寝梦。欣欢百于子来。于是云图表晖景侔神造。功由理谐事非人运。兹实天启其诚冥运求萃者矣。可不克心克念重精叠思以凝其虑哉。然景续参差功福不一。虽晨期云同而夕归攸隔。即我师友之眷。良可悲矣。是以慨然胥命整衿泫堂。等施一心亭怀幽极。誓兹同人俱游绝域。其有警世绝伦首登神界。则无独善于云峤忘兼全于幽谷。先进后升勉思汇征之道。然后妙观大仪启心真照。识以悟新形由化革。藉芙蕖于中流。荫琼柯以咏言。飘灵衣于八极。沉香风以穷年。体忘安而弥穆。心超乐以自怡。听三途而缅谢。傲天宫而长辞。绍众灵而继轨。指太息以为期。究兹道也。岂不弘哉。</p>
                      <p>　　⊙太元初。符秦盛时德星屡现。太史奏。外国当有智人入辅。及秦主攻襄阳得法师道安。喜以为应。安谦让不敢当。因劝秦主迎龟兹国法师鸠摩罗什。坚从之。即遣骁骑将军吕光以铁骑七万伐龟兹。谓曰。若获罗什驰驿送归。光军至。什谓龟兹王白纯曰。国运替矣。有就敌从日下来。宜供承之。勿抗其锋。钝不纳拒之。大为光所破。遂获罗什。光见什齿少。凡人戏之。妻以龟兹王女。什苦辞以为不可。光饮以醇酒同闭室中。遂为所逼。及光还而符坚已败。因僭王姑臧。父子相继皆庸材不知道。什蕴深解混居其国亡所宣化。</p>
                      <p>　　⊙秦主姚苌者。西戎羌也。符坚之败。苌为宿将率其部属反叛。坚与之战不利。遂为苌缢杀之于佛寺。苌袭其位都雍关。改长安为常安。在御八年。符坚领鬼兵白日入宫刺中其阴。出血石余而崩。子兴即位。降帝号而称天王。未几干戈寝息风化大行。嘉祥沓现。及树连理创生于殿庭。咸谓智人入国之瑞乃遣姚硕德伐凉吕隆。迎罗什法师至。秦主深加礼遇待以国师。大阐经论。震旦宣译至符秦并什法师等。两朝出经律论三藏。凡八百余卷云。</p>
                      <p>　　(乙酉)　符丕改大安。</p>
                      <p>　　西秦改建义。</p>
                      <p>　　⊙北朝魏(姓拓跋王水德都云中)</p>
                      <p>　　雷氏曰(道武明元太武文成献文孝文宣武孝明孝庄节闵后废出帝魏主十二一百四九)</p>
                      <p>　　太祖道武皇帝圭(其先十一主。国号代晋。始拓跋诘汾。因畋于野遇天女而生力微。即魏之始祖神元皇帝也)(帝时辟暑五台山。有梵僧来乞坐具地。帝然之。遂敷坐具于是。头出星辰。尾摇日月。方圆五百里。皆属圣基。乃文殊化身也)(始祖生章帝悉鹿。平帝绰。思帝弗。昭帝禄官。穆帝猗庐平文帝郁律。惠帝贺[仁-二+辱]。炀帝纥那。烈帝翳槐。昭成帝什翼犍。已上十一主未通中国○圭按世录。其先出自黄帝之后。昌意之子。受封北国。有大鲜卑山。自以为号。西晋之乱有拓跋庐。出居缕烦。晋封为代王。于后部落分散。经六十余年至庐孙什翼涉圭。魏书云。圭即魏太祖道武帝也。太元元年据朔州东三百里筑城邑。号恒安。为符坚护将军。坚败后。乃即真号太祖道武。殂明元立。元殂世祖太武帝立。自是又四主至世宗孝文帝。迁都于洛。改姓元氏。去胡衣冠绝虏语尊华风。是时天下唯二国谓之南北朝。魏初未闻佛。及神元与晋通聘。方知致信。僧至二百万。寺院三万余所。译经律论一千九百余卷。自古佛图塔之盛无出于此。改年登国)</p>
                      <p>　　(丙戌)　前秦符登(字文高坚之族孙在位九年改元太初。寿五十二)</p>
                      <p>　　后秦改建初(入长安称帝)凉改大安。</p>
                      <p>　　燕改建兴。</p>
                      <p>　　(丁亥)　西秦乞伏干归(国仁弟立二十四年。后为兄杀之)</p>
                      <p>　　(戊子)　西秦改太初(称王于河南)</p>
                      <p>　　⊙第二十六祖不如蜜多者。南印度德胜王之太子也。既受度得法至东印度。彼王名坚固。奉外道师长爪梵志。暨祖将至。王与梵志同睹白气贯于上下。王曰。斯何瑞也。梵志预知尊者入境。恐王迁善。乃曰。此魔来之兆耳。何瑞之有。即鸠诸徒众议曰。不如蜜多将入都城。谁能挫之。弟子曰。我等各有咒术。可以动天地入水火。何患哉。尊者至。先见宫墙有黑气。乃曰小难耳。直诣王所。王曰。师来何为。祖曰。将度众生。曰以何法度。祖曰。各以其类度之。时梵志闻言不胜其怒。即以幻法化大山于尊者顶上。尊者指之忽在彼众头上。梵志等怖惧投尊者。尊者愍其愚惑。再指之化山随灭。乃为王演说法要俾趣真乘。又谓王曰。此国当有圣人而继于我。是时有婆罗门子。年二十许。幼失父母。不知名氏。或自言缨络。故人谓之缨络童子。游行闾里丐求度日。若常不轻之类。人问汝何行急。即答云。汝何行慢。或问何姓。乃云。与汝同姓。莫知其故。后王与祖同车而出见缨络稽首于前。尊者曰。汝忆往事否。曰我念远劫中与师同居。师演摩诃般若。我转甚深修多罗。今日之事盖契昔因。尊者又谓王曰。此童子非他。即大势至菩萨是也。此圣之后复出二人。一人化南印度。一人缘在震旦。四五年内却返此方。遂以昔因故名般若多罗。付法眼藏。偈曰。真性心地藏。无头亦无尾。应缘而化物。方便呼为智。尊者付法已。即辞王曰。吾化缘已终。当归寂灭。愿王于最上乘毋忘外护。即还本坐跏趺而逝。化火自焚。王收舍利塔而瘗之。当东晋孝武帝太元十三年戊子岁也。</p>
                      <p>　　(己丑)　后凉改麟加。</p>
                      <p>　　(癸巳)　栴檀瑞像此下至江南。住一百七十三年矣。</p>
                      <p>　　(甲午)　前秦符崇改延初(十月为干归所杀国除)</p>
                      <p>　　后秦姚兴改皇初(字子略。苌长子弁。之长安立于槐里。二十二年。寿五十五岁)</p>
                      <p>　　⊙(丙申)　安帝德崇(武帝长子。生而不惠。至于寒暑饥饱不能辨。年三十二。崩于东堂。葬休平陵。一名儒宗。十五岁即位。治二十二年)</p>
                      <p>　　后凉改龙飞(称凉天王)</p>
                      <p>　　后燕慕容宝(字道祐。乘之第四子。立二年。改元永康。寿四十四岁)</p>
                      <p>　　北魏改皇始(建天子旌旗)</p>
                      <p>　　南燕慕容德(字玄明。皝少子。身长八尺二寸。姿貌雄伟。后燕宝死。乃据滑台号燕都广。僭立七固年。寿五十而卒)</p>
                      <p>　　南凉秃发乌孤(河西鲜卑人。其先与魏同出。八世祖匹孤率其部。自塞北迁于河西。吕光遣使署为益州牧。自称大单于西平王。都广武徙乐都。改年太初。僭立三年)</p>
                      <p>　　此凉改业(据张掖次年改神玺)</p>
                      <p>　　西凉李暠(字玄盛。龙西成纪人。汉将军李广十六代孙。祖弇仕张轨为将。因据河右至暠称凉。立十七年○即唐太宗八世祖也)</p>
                      <p>　　⊙竺僧朗。京兆人也。专以讲说为任。而疏食布衣志耽物外。自皇始移上太山薙茅居之。时闻风而造者百有余焉。道德凝怀。千里哲人竞凑。芳声播远。五朝天子移风。贡物飞符孰能并驾。</p>
                      <p>　　一符坚书曰。皇帝敬问太山朗和尚。大圣应期灵权超逸。荫盖十方化融无外。若四海之养群生。等天地之育万物。养生存死澄神寂妙。朕以虚薄生与圣会。而隔万机不获辇驾。今遣使人安车相请。庶冀灵光迥盖京邑。今并奉紫金数斤供镀形像。绩绫三十疋。奴子三人。可备洒扫。至人无违。幸望纳受。想必玄鉴见朕意焉。既请已师礼事之。</p>
                      <p>　　二晋武帝曜书曰。皇帝敬问太山朗和上。睿德光时声飞东岳。乃至思与和上同养群生。至人通微想明朕意。今遣使者送五色珠像一躯。光锦五十疋。象牙箪五领。金钵五枚。到愿受纳。</p>
                      <p>　　三后燕成武帝慕容垂书曰。皇帝敬问太山朗和上。澄神灵绪慈荫百国。凡在含生孰不蒙润。朕承籍纂统。方夏事膺。昔蜀不恭魏武含慨。今二贼不平。朕岂获安。又元戎克兴狂扫暴乱。至人通灵随权指化。愿兵不血刃四海混伏。委心归依久敬何已。今遣使者送官绢一百疋。袈裟三领。绵五十斤。幸为咒愿。</p>
                      <p>　　四魏太祖道武皇帝书。皇帝敬问太山朗和上。承妙圣灵要须经略。已命元戎。上人德同海岳神算遐长。冀助威谋克宁荒服。今遣使送素绢二十端。白氎五十领。银钵三枚。到愿受纳。</p>
                      <p>　　五南燕慕容德。亲与齐州朗和上建神通寺。与师书曰。敬问太山朗和上。遭家多难灾祸屡臻。昔在建熙王室西越赖武王中兴。神武御世大启东夏。拯拔区域遐迩蒙苏。天下幸甚。天未忘灾。武王即宴。永康之始东倾西荡京华播越。每思灵阙屏营饮泪　朕以无德生在乱兵遗民未几继承天禄。幸和上大思神祇盖护。使者送绢百疋。并假东齐王奉高山荏二县封给。书不尽意。称朕心焉。五朝御启。师悉回答。恐烦不录。见唐弘明集。</p>
                      <p>　　(丁酉)　改隆安○北凉改神玺。</p>
                      <p>　　后燕改永康。</p>
                      <p>　　(戊戌)　后燕慕容盛(字道运。宝之庶子。立三年。寿二十九卒。改年建平)</p>
                      <p>　　⊙北魏是年即帝位。改元天兴。道武下诏曰。夫佛法之兴其来远矣。济益之功冥及存没。神踪遗法信可依凭。敕有司于京师建饰容像修整宫舍。令信向之徒有所居正。是岁作浮屠殿二所。谓耆阇须弥。别构禅房法座。莫不严具焉。</p>
                      <p>　　(己亥)　后秦改弘始○后燕改长乐(字道文垂。少子在。位六年寿。二十三岁)</p>
                      <p>　　后凉吕纂改咸宁○北凉改天玺。</p>
                      <p>　　(庚子)　南凉利鹿孤(乌孤之弟立二年改建和)</p>
                      <p>　　⊙是年什法师卒。鸠摩罗什。此翻童寿。天竺人也。家世勋烈。父鸠摩罗炎。有美节。避相位出家。龟兹王闻请为国师。以妹妻焉遂生什。日诵千偈三万余言。大小乘宗莫不该览。符秦建元十三年。德星现之。苻坚使吕光西讨。及闻坚败。据姑臧称凉。弗获师面。姚秦弘始三年三月。庭树生连理。逍遥园有葱变茝。以表智人应入中国。九月吕隆来降。十二月二十日。迎师居逍遥园。兴以国师礼待之。甚见优宠。仍命译经论三百余卷。资学三千拔萃有八。曰道生僧肇道融僧睿道恒僧影惠观惠严等。各有著述。知别传明。可谓一时之盛千载光华。又举僧[契-大+石]为僧正。以政僧事。沙门惠睿精诚远到。随什传写。每与睿言。西方辞体特重文制。其宫商体韵以入管弦。为善。凡觐王者必有赞德。经偈皆其式也。尝叹曰。吾着大乘阿毗昙非迦旃延比也。时无深识者。因凄然而止。独与秦王着实相论二卷。秦王机政之暇。躬与什对译。寻览旧经多所纰缪。什厘正之。尝讲经草堂寺。及朝臣沙门数千众肃容观听。一日王谓什曰。法师才明超悟海内无双。可使法种不嗣哉。遂以宫嫔十人逼令受之。什亦自谓。每讲有二小儿。登吾肩欲障也。自是不住僧房。别立廨舍。诸僧有效之者。什聚针盈钵谓曰。若相效能食此者乃可畜室耳。举已进针如常膳。诸僧愧止初在龟兹。邻国诸王会同。每请什说法。必跪伏座前命什践肩而登座。尝与母谒大月氏国北山尊者。北山谓其母曰。善护此沙弥。年三十五。毗尼无缺。度人如优波鞠多。不尔正俊法师耳。杯渡比在彭城。闻什入关。叹曰。吾与此子戏别三百年矣。相见杳然未期。迟于来世耳。什尝升座。每曰。譬如臭泥中生莲华。但取其华勿取臭泥也。居秦才九年而疾。口出三番神咒令外国弟子诵之。以自救。未及致力转觉危殆。于是力疾集众告别曰。因法相逢殊未尽心。方复后世。恻怆可言。自以闇短谬充传译。所出经论。唯十诵律未及删繁。若义契佛心焚身之日舌不焦坏。言讫而逝。阇维日舌果若红莲色而不坏云。</p>
                      <p>　　论曰。汉光武生于南阳。而南阳无贱士。罗什至关中而奇才毕集经称。圣贤出世。皆有因中同行开士。随从下生以佐佑其化。信不诬矣。方魏晋以来大法草昧。西域沙门至者。例以神迹显化中国。虽有奇杰闲出。然多囿情外学。迨什公之来然后大法渊源始淳。学者得以尽心方等而蔑视老庄。盖什公有力于法门。岂小补哉。特以宿障之累。致其居关中才九年所蕴十未行一而不克寿。秦王有致什之功而弗能成其美。呜呼使什公峻德梵行副其所蕴。获永天年以光大教之序。虽弥勒出世。尚何加焉。</p>
                      <p>　　⊙法师道[契-大+石]。以奉律精苦。为秦王所重。自什公入关。僧尼以万数。颇多愆滥。秦王患之。遂置僧正。下诏曰。大法东迁于今为极。僧尼寖多宜设纲领。宣授远视以济颓绪。[契-大+石]法师早有学谊。晚以德称。可为国僧正。给舆吏力资侍中秩。传诏羊车各二人。又以僧迁禅惠为悦众。以法钦惠斌为僧录。班秩有差。寻加亲信仗身白从各三十人。</p>
                      <p>　　⊙时师子国有婆罗门。号聪明。为异道之宗。闻什在关中。驮其书至。乞与僧辨论。关中沙门相视缺然。什谓法师道融曰。子可以当之。融顾外道经书未读。乃密使人录其书目。一览即诵。克日议论。秦主与公卿大集。婆罗门以能博观为夸。融数其书并秦地经史三倍之。什乘胜嘲曰。卿乃未闻秦有博学者乎。敢轻远来。于是婆罗门愧服再拜融足下而去。</p>
                      <p>　　⊙法师道恒。幼事后母以孝闻。母亡去为沙门。从什公游。什爱其才。与道标齐名。秦主雅闻二人有经纶术业。令尚书姚显宣旨敦勉罢道辅政。恒标抗表陈情。略曰汉光武成严陵之节。魏文帝全管宁之高。陛下天纵之圣。议论每欲远辈尧舜。今乃冠巾两道人。反在光武魏文之下。主复命什[契-大+石]等勉谕之。必欲遂其心。什[契-大+石]等奏章叙其事。略曰。惟圣人能通天下之志恒标业已毁除须发。着不正之衣。今使处簪绅之朝。非其志也。且大秦龙兴异才辈出。如恒标等未为卓越。主又下书。于是举众恳乞。乃得寝。恒叹曰。名进真道之累。乃与标去入琅邪山。终世不出。</p>
                      <p>　　⊙法师僧睿。幼有盛名。及从罗什受业。妙悟绝伦。秦王尝问司徒姚嵩曰。睿公谁可比。嵩曰。未见归宿及朝会公卿大集。睿风神朗彻。主指以谓嵩曰。四海僧望也。睿讲成实论。什公曰。此诤论中有七处破毗昙。子能办乎。睿举以应问。皆当其意。什叹曰。子真精识。传译有赏音。吾何恨焉。</p>
                      <p>　　⊙法师僧肇。幼家贫。为人佣书。遂博观子史。尤善庄老。盖其粗也。年二十为沙门。名震三辅。什公在姑臧。肇走依之。什与语惊曰。法中龙象也。及归关中详定经论。四方学者辐凑而至。设难交攻肇迎刃而解。皆出意表。着般若无知论。什览之曰。吾解不谢子。文当相揖耳。传其论至匡山。刘遗民以似远公。公抚髀叹曰。以为未尝有也。复着物不迁等论。皆妙尽精微。秦主尤重其笔札。敕传布中外。肇卒年三十有二。当时惜其早世云。</p>
                      <p>　　(辛丑)　凉吕隆改神鼎。</p>
                      <p>　　北凉沮渠蒙逊(临松卢水胡人。其先为凶奴。逊后杀歆。立于张掖。治三十三年。寿六十六。改永安)</p>
                      <p>　　后燕慕容熙改光始。</p>
                      <p>　　(壬寅)　改元兴。</p>
                      <p>　　南凉[仁-二+辱]檀(利鹿孤弟。立十三年。寿五十五。改元弘昌)</p>
                      <p>　　⊙元兴元年。天竺弗多罗尊者至秦。义学沙门数百人从之。于中寺出十诵梵本。什公翻译。及半而弗多卒。会沙门昙摩流支至。亦善毗尼。匡山远公闻而喜。走书关中劝流支出其律足成之。流支乃与什公续而终焉。律仪大备自此而始。</p>
                      <p>　　⊙天竺尊者佛陀耶舍至姑臧。闻什公受秦宫女。叹曰。什如好绵。其可使入棘刺乎。什闻耶舍为已远来。恐相失而返。劝秦王迎之。使至。耶舍曰。明旨远降。便当驿驰副檀越待士之勤。脱如见礼罗什。则贫道当在北山北矣。使还。王钦伫不已。复遣使尽礼致之。耶舍乃肯来。王郊迎。别创精舍处之。供设如王者。耶舍一无所受。时至分卫一食而已。善毗婆沙论。而髭赤。时号赤髭毗婆沙。后游匡山为远公所重。躬自负铁。于紫霄峰顶铸塔。以如来真身舍利藏其中。今存焉。</p>
                      <p>　　⊙(癸卯)　元兴二年。太尉桓玄久怀篡夺。及升宰辅。以震主之威下书。令沙门致拜君亲。玄与八座书。重申何庾议沙门不敬王者。以谓庾意在尊主而礼据未尽。何出于偏信遂沦名体。夫佛之为化。虽诞以范浩推乎视听之外。以敬为本。此处不异。盖所期者殊。非恭敬宜废也。老子同王侯于三大。原其所重皆在于资生通运。岂独以圣人在位而比称二仪哉。将以天地之大德曰生。通生理物在乎王者。故尊其神器而礼实惟隆。岂是虚相崇重。义在君御而已。沙门之所以生生资存。亦日用于理命。岂有受其德而遗其礼。沾其惠而废其敬哉。于时尚书桓谦中书王谧等。抗谏曰。今沙门者意深于敬。不以形屈为礼。如育王礼比丘足。魏文侯之揖干木。汉光武之遇子陵。皆不令屈体。况沙门之人也。于是亟其书咨于远公。远嘅然惜之曰。悲夫斯乃交丧之所由。千载之否运。惧大法之将沦。感往事之不忘。故著论五篇究叙微意。庶后之君子崇敬佛教者。或详览焉。</p>
                      <p>　　⊙沙门不敬王者论在家第一。</p>
                      <p>　　原夫。佛教所明。大要以出处为异。出处之人凡有四科。其弘教通物。则功侔帝王化兼治道。至于感俗悟时。亦无世不有。但所遇有行藏。故以废兴为隐显耳。其中可得论者。请略而言之。在家奉法则是顺化之民。情未变俗迹同方内。故有天属之爱奉主之礼。礼敬有本。遂因之而成教。本其所因则功由在昔。是故因亲以教爱。使民知有自然之恩。因严以教敬。使民知有自然之重。二者之来。实由冥应。应不在今。则宜寻其本。故以罪对为刑罚。使惧而后谨。以天堂为爵赏。使悦而后动。此皆影响之报而明于教。以因顺为通而不革其自然也。何者夫厚身存生。以有封为滞累。深固在我未忘。方将以情欲为苑囿。声色为游观。沉湎世乐不能自免而特出。是故教之所检。以此为涯而不明其外耳。其外未明则大同于顺化。故不可受其德而遗其礼。沾其惠而废其敬。是故悦释迦之风者。辄先奉亲而献君。变俗而投簪者。必待命而顺动。若君亲有疑则退求其志以俟同悟。斯乃佛教之所以重资生助王化于治道者也。论者立言之。旨貌有所同。故位夫内外之分。以明在三之志。略叙经意宣寄所怀。</p>
                      <p>　　沙门不敬王者论出家第二。</p>
                      <p>　　出家则是方外之宾。迹绝于物。其为教也。达患累缘于有身。不存身以息患。知生生由于禀化。不顺化以求宗。求宗不由于顺化。则不重运通之资。息患不由于存身。则不贵厚生之益。此理之与形乖。道之与俗反者也。若斯人者因誓始于落簪。立志形乎变服。是故凡在出家。皆遁世以求其志。变俗以达其道。变俗则章服不得与世典同礼。遁世则宜高尚其迹。夫然故能拯溺俗于沈流。拔幽根于重劫。远通三乘之津。广开天人之路。如令一夫全德。则道洽六亲泽流天下。虽不处王侯之位。亦已协契皇极在宥生民矣。是故内乖天属之重。而不违其孝。外阙奉主之恭而不失其敬。从此而观。故知超化表以寻宗。则理深而义笃。照太息以语仁。则功末而惠浅。若然者虽将面冥山而游步。犹惑耻闻其风。岂况与夫顺化之民尸禄之贤。同其孝敬者哉。</p>
                      <p>　　沙门不敬王者论求宗不顺化第三。</p>
                      <p>　　问曰。寻老氏之意。以天地得一为大。王侯以顺体而尊。终于义存于此。斯沙门所以抗礼万乘高尚其事不爵王侯而沾其惠者也。</p>
                      <p>　　沙门不敬王者论体极不兼应第四。</p>
                      <p>　　问。历观前史。上皇已来。在位居宗者未始异其原本。本不可二。是故百代同典咸一其统。所谓唯天为大。惟尧则之。始此则非智有所不照。自无外可照。非照有所不尽。自无理可尽。以此推视听之外廓无所寄。理无所寄则宗极可明。今诸沙门不悟文表之意。而惑教表之文。其为谬也。固已全矣。若复显然验。此乃希世之闻。</p>
                      <p>　　答曰。夫幽宗旷邈神道精微。可以理寻难以事诘。既涉乎教则以因时为检。虽应世之具优劣万差至于典成在用。咸即民心而通其分。分至则心。其智之所不知。而不关其外者也。若然则非体极者之所不兼。兼之者不可并御耳。是以古之语大道者。五变而形名可举。九变而赏罚可言。此但方内之阶差。而犹不可顿说。况其外者乎。请复推而广之以远其类。六合之外存而不论者。非不可论。论之或乖。六合之内论而不辨者。非不可辨。辨之或疑。春秋经世先王之志辩而不议者。非不可议。议之或乱。此三者皆其身耳目之所不至以为关键。而不关视听之外者也。因此而求圣人之意。则内外之道可合而明矣。常以为道法之与名教。如来之与尧孔。发致虽殊潜相影响。出处诚异终期则同。详而辨之指归可见。理或有先合而后乖。有先乖而后合。先合而后乖者。诸佛如来则其人也。先乖而后合者。历代君王体极之至。斯其流也。何以明之。经云。佛有自然神妙之法。化物以权广随所入。或为灵仙转轮圣帝。或为卿相国师道士。若此之伦在所变现。诸王君子莫知为谁。此所谓先合而后乖者也。或有始创大业。而功化未就迹有参差。故所受不同。或期功于身后。或显应于当年。圣王即之而成教者。亦不可称算。虽抑引无方。必归涂有会。此谓先乖而后合者也。若命乖而后合。则拟步通涂者必不自涯于一检。若令合而后乖。则释迦之与尧孔归致不殊断可知矣。是故自乖而求合。则知理会之必同。自合而求乖。则悟体极之多方。但见形者之所不兼。故或众涂而骇之而异耳。因兹而观。天地之道功尽于运化。帝王之德理极于顺通。若以对夫独绝之教不变之宗固不得同年而语其优劣。亦以明矣。</p>
                      <p>　　沙门不敬王者论形尽神不灭第五。</p>
                      <p>　　问曰。论旨以化尽为至极。故造极者必违化而求宗。求宗不由于顺化。是以引历代君王。使同之佛教。令体极之至以权君统。此雅论之所托。自必于大通者也。求之实当。理则不然。何者夫禀气极于一生。生尽则消液而同无。神虽妙物。固是阴阳之化耳。既化而为生又化而为死。既聚而为始。又散而为终。以此而推。固知神形俱化原无异统。精粗一气始终同宅。宅全则气聚而有灵。宅毁则气散而照灭。散则反所受于本。本灭则复归于无物。反覆终穷。皆自然之数耳。孰为之哉。若反本则异气。数合则同化。亦为神之处形。犹火之在木。其生必并。其毁必灭。形离则神散而罔寄。木朽则火寂而靡托。理之然矣。假使同异之分昧而难明。有无之说必存乎聚散。聚散气变之总名。万化之生灭。故庄子曰。人之生气之聚。聚则为生。散则为死。若死生为彼之徒。则吾又何患。古之善言道者。必有以得之。若果然耶。至理极于一生。生尽不化。义可寻矣。</p>
                      <p>　　答曰。夫神者何耶精极而为灵者也。精极则非封象之所图。故圣人以妙物为言。虽有上智犹不能定其体状穷其幽致。而谈者以常识生疑。多同自乱。其为诬也亦已深矣。将欲言之。是乃言夫不可言。今于不可言之中复相与言依俙。神也圆应无主妙尽无名。感物而动。假数而行。感物而非物。故物化而不灭。假数而非数。故数尽而不穷。有情则可以物感。有识则可以数求。数有精粗。故其性各异。智有明闇。故其照不同推此而论。则知化以情感。神以化传。情为化之母神为情之根。情有会物之道。神有冥移之归。悟彻者及本。惑理者逐物耳。古之论道者。亦未有所同。请弘之明之。庄子发玄音于大宗。称皇帝之言。形有美而不化。又云。火传于薪。犹神之传于形。此曲从养生之谈。非远寻其类者也。就如来论。假令形神俱化始自天本。愚智资生同禀所受。问所受者为受之于形耶。受之于神耶。若受之于形凡在有形皆化而为神矣。若受之于神。是为以神传神。则丹朱与帝尧齐圣。重华与瞽瞍等灵。其可然乎。如其不可。固知冥缘之合。着于在昔。明闇之分。定于形初虽灵钧差运。犹不能变性之自然。况降兹已还乎。验之于理则微言而有征。校之以事可无惑于大通。论成。后有退居之宾。步朗月而宵游。相与共集法堂。因而问曰敬寻雅论大归可见。殆无所间。一日试重研究。盖所未尽亦少许处耳。意以为沙门德式是变俗之殊制。道家之名器施于君亲。固宜略于形敬。今所疑者谓甫创难就之业。远期化表之功。潜泽无现法之效来报玄而未应乃令王公献供信士屈体。得无坐受其德陷乎早计之累。虚沾其惠同夫素餐之讥耶。主人良久曰。请为诸贤近取其类。有人于此。奉宣时命远通殊方九译之俗。问王当资以糇粮锡以舆服否。答曰然。主人曰。类可寻矣。夫称沙门者何耶。谓其能蒙俗之幽昏。启化表之玄路。方将以兼忘之道与天下同往。使希高者揖其同风。漱流者味其余津。若然虽大业未就。观其超步之迹。所悟固已弘矣。然则运通之功资存之益。尚未酬其始誓之心。况三业之劳乎。又斯人者。形虽有待情无近寄。视夫四事之供。若雀蚊之过乎其前耳。濡沫之惠复焉足语哉。众宾于是始悟冥涂以开辙为功。息心以净毕为道。乃忻然怡衿咏言而退。</p>
                      <p>　　(甲辰)　魏改天赐。</p>
                      <p>　　(乙巳)　改义熙。</p>
                      <p>　　南燕慕容超改太上。</p>
                      <p>　　夏赫连勃勃(字屈局。凶奴有贤王去卑之后。刘卫之子。渊之族。身长八尺五寸。腰阔十围。据夏州自称天王。尚性凶暴以杀为乐。立二十年)</p>
                      <p>　　西凉改建初。</p>
                      <p>　　⊙(丙午)　天竺尊者佛驮跋陀。自义熙二年至长安。什公倒屣迎之。以相得迟暮为恨。议论多发药。跋陀曰。公所译未出人意。乃有高名何耶。什曰。吾以年运已往。为学者妄相粉饰。公雷同以为高可乎。从容决未了之义。弥增诚敬。秦太子姚泓。延至东宫。对什论法。什问曰。法云何空。答曰。众微成色。色无自性。故色即空。又问。既以极微破色空。复云何破一微。答曰以一微故众微空。以众微故一微空。沙门宝云译出此语。不省其意。皆谓跋陀所计微尘是常。更申请之。跋陀曰。法不自生。缘会故生。缘一微故有众微。微无自性则是空矣。宁当言不破一微乎。时秦尚玄化沙门出入宫阙者数千。跋陀隤然而已。偶谓弟子曰。昨见天竺五舶俱发。应合至矣。又其徒自言得初果。僧正道[契-大+石]曰。佛不许言自所得法。五舶之论何所穷诘。弟子轻言诳惑。于律有违义不同处。跋陀遂渡江入匡山见远公。议论不为远屈。远高之。遣书关中雪其枉。后于江都谢司空寺译华严经六十卷。感二青衣童子每旦自庭沼中出。炷香添瓶不离座右。暮夜则潜入治中。日以为常。至译经毕。遂绝迹不见。</p>
                      <p>　　(丁未)　夏改龙升。</p>
                      <p>　　后燕高云(字子羽。惠文熙之长子。自云高阳之后。因以为姓。熙死僭立一年。改国曰大燕。年改正始)</p>
                      <p>　　⊙渊明陶潜字元亮。为彭泽令。解印去居柴桑与庐山相近。时访远公。远爱其旷达。招之入社。陶性嗜酒谓许饮即来。远许之。陶入山。久之以无酒攒眉而去。</p>
                      <p>　　(戊申)　南凉改嘉平。</p>
                      <p>　　北燕冯跋(字文起。长乐信都人。小字乞直伐。其先毕万之后。子孙皆食爵冯狮者。因以氏。冯跋善饮酒一石不乱。初仕后燕。因杀慕容熙立云。云复为臣离班桃仁所弑。跋乃僭称燕于昌黎。次年改太平。在位二十一年)</p>
                      <p>　　(己酉)　西秦改更始。</p>
                      <p>　　魏明元皇帝嗣(乃道武长子。是年即位。改元永兴。在位十五年。寿三十二崩西宫。葬云中金陵)</p>
                      <p>　　⊙沙门法果。戒行精至开演法籍。是岁明元皇帝进加僧统。言允惬赐封辅国宜城子忠信侯安城公之号。师皆固辞。帝亲幸其居。以门巷狭小不容舆辇。更广大之。瞻敬慰问若此。年八十余卒。帝三临其丧。追赠老寿将军赵胡灵公。</p>
                      <p>　　⊙(庚戌)　法师法显自西域还。初显于隆安二年。同惠景昙整等入西域求法。渡流沙迷失路。以日准东西。视人骨处进行。遭热风恶鬼不顾。至葱岭积雪有毒龙飞。砂路盘空而进。不顾皆万仞险处。梯而过者。七日以绳为梁蹑而济者。水阔八十步。汉张骞甘英皆所未至也。过小雪山寒甚。惠景股栗而死。显哭之恸。收涕孤征。又三十余国至中天竺。去王舍城三十里。入一寺问耆阇崛山路。僧曰。日暮矣。彼多师子。且食人。不可往。显念吾欲瞻灵境。幸至而晚。今夕若死吾志不酬。身非所爱。乃畏师子乎。显既至日已夕。遂留山中。流涕拜曰。我不自知至此也。坐树下诵经。夜三更师子蹲踞舐龁。显以手循之曰。欲肉醉我迟诵经毕乃可耳。于是妥尾而去。明日归。老僧植杖立揖不答。徐去。有少年来。显问耆年谓谁。曰头陀大迦葉也。显追之至山。有石塞岩窦不得往。至南天竺。得摩诃僧祇律泥洹等经。留三年学梵字。以经像附商。至师子国。同侣皆无存。翩然自止。会有以纨扇供佛者。显见之动东归之思。又二年达于青州。太守李嶷躬迎之。护送入于京师。</p>
                      <p>　　(壬子)　西秦炽盘(干归之子。立十六年。改元永康)北凉改玄始。</p>
                      <p>　　⊙西域三藏昙无谶。由龟兹至姑臧。凉王沮渠蒙逊素奉大法。谶居久之遍晓华言。译大般涅槃大集等经六十余万言。犹以涅槃品数未足。复还西域访求得之。至凉译成。四十二卷。凡一万偈。谶神异颇多。时拓跋圭王中山。闻谶思一瞻礼。遣使来迎。逊不许。圭再遣高平公李顺。策拜逊凉王加九锡谕之曰。昙无谶道德广大。朕思一奉见。可驰驿送至。逊曰。臣奉事朝廷亡所负。前表乞留谶。今复来追。此臣师也。有死则已。欲往则不可也。顺曰。朝廷钦王忠义。故显加殊礼。今乃以一道人亏损大功。不忍一朝之忿。吐所不当言。失朝廷待遇之意。切为大王不取也。逊曰。如公之言诚美。第恐情不副此耳。逊竟不遣谶。于是拓跋圭衔之。道进者从谶求授菩萨戒。谶曰。当自悔七日乃未。既而诣谶。谶忽怒。进曰。此宿障也。遂精修三年。梦中感释迦世尊为授戒法。是夕十余人同梦如进所见。于是复诣谶望见大喜曰。善哉已感戒矣。今为汝作证。及固辞西归逊怒其去已。密遣亲信中路刺杀之。初谶出关日。谓送者曰。业期至矣。虽上圣不能逃。非爱死而固欲相远也。未几逊心愧悔。白日见鬼以剑刺之而卒。其国为魏所并。</p>
                      <p>　　(癸丑)　夏改凤翔。</p>
                      <p>　　⊙道生法师天纵妙悟。初涅槃后品未至。生熟读久之曰。阿阐提人自当成佛。此经来未尽耳。于是文字之师交攻之。诬以为邪说。于律当摈。生白众誓曰。若我所说不合经义。愿于此身即见恶报若实契佛心。愿舍寿时据师子座。于是袖手南来入虎丘山。竖石为听徒讲涅槃经。至阐提有佛性处。曰如我所说义契佛心不。群石皆首肯之。后游匡山居销景岩。闻昙无谶重译涅槃后品至南京。果言阐提皆有佛性。生慰喜不自胜遂誓死奉法。</p>
                      <p>　　(甲寅)　魏改神瑞。</p>
                      <p>　　(丙辰丁巳)　后秦泓(兴之子。立二年。晋刘裕灭之。寿三十。改永和)魏改泰常。</p>
                      <p>　　(戊午)　西凉李歆(立三年改嘉兴)</p>
                      <p>　　(己未)　夏改昌武。次年改真兴。</p>
                      <p>　　⊙恭帝德文改元熙(安帝母弟。永初元年。刘裕使后兄叔度踰垣杀之。寿三十六葬于沛陵。晋室灭矣)</p>
                      <p>　　治二年○是年梁志公生。</p>
                      <p>　　右(西晋都洛阳。四主三十七年。而有五胡之炖。东晋都建业十二主一百四年。而归于宋)</p>
                      <p>　　(庚申)　西秦改建弘。</p>
                      <p>　　西凉冠军恂。改永建(二年河西王拔炖煌。恂自杀国亡)</p>
                      <p>　　⊙北朝魏泰常五年。光禄卿崔浩被谗。帝命浩以公归第。因修服食养性之术。初嵩山道士寇谦之。修张道陵术。自言尝遇老子降。命谦之继道陵为天师授以辟谷轻身之术。及科戒二十卷。使之清正道教。又遇神人李谱文云。老子之玄孙也。授以图箓真经六十余卷。并出天宫静轮之法。谦之奉其书献于太武。朝野多未之信。崔浩独师事之。从受其术。且上书赞明其事。太武忻然。使谒者奉玉帛牲牢祭嵩岳迎致谦之起天师道场于平城之南重台五级。道徒由此而盛。</p>
                      <p>　　宋司马文正公曰。老庄之书。大旨欲同生死轻去就。而为神仙者服饵修炼以求轻举。炼草石为金银。其为术正相戾矣。是以刘歆七略叙道家为诸子。神仙为方技。其后有符水禁咒之术。至谦之遂合而为一。至今循之。其讹甚矣。崔浩不信佛老之书而信谦之之言。其故何哉。昔臧文仲祀鶢鶋。孔子以为不智。如谦之者其为鶢鶋亦大矣。诗三百一言以蔽之。曰思无邪。君子之于择术。可不谨哉。</p>
                      <p>　　⊙禅师玄高居夌[卄/積]山。与沙门昙弘友善。闻昙无毗自北山至凉妙禅观。高往亲之。旬日即悟。无毗叹异以为胜己。及无毗西归。有妖比丘。嫉高谮于河南王世子曼曰。高今聚徒将为国害。曼信之欲杀高。其父不许。遂摈于河北。居林阳堂山。山盖地仙所宅。夜有钟磬声。高门弟子百余辈。拔萃者玄绍有神力。尝指地出水以给众。如绍者又十有一人。河南王迎昙弘至。问王何以摈高。其人希世之瑞也。王厚礼迎之。高欲赴命。山中草木为摧偃乱石塞路。高曰。吾志弘道。自滞岩窦无益也。路乃可行。王郊迎之礼以为师。后游凉土。沮渠蒙逊礼遇尤勤。弟子僧印自谓得阿罗汉果。高假以神力。使于定中见十方无尽世界。及闻诸佛所说之法。各各不同。即于一夏寻其所见不尽。方生愧惧。明年魏使请高入于平城。拓跋焘在位。益加诚敬令太子晃师事之。</p>
                      <p>　　⊙齐著作魏收。着魏书佛老志。其略曰。释氏之学闻于前汉。武帝元狩中。霍去病获昆耶王及金人。率长丈余。帝以为大神。列于甘泉宫烧香礼拜。此则佛道流通之渐也。及开西域遣张骞使大夏。还云身毒天竺国有浮图之教。哀帝元寿中。景宪受大月氏王口授浮图经。后汉明帝梦金人项有日光飞行殿庭。傅毅始以佛对帝。遣中郎蔡愔等使于天竺。写浮图遗范。仍与沙门迦葉摩腾竺法兰还洛阳。得四十二章经及释迦立像帝令画工图之。置清凉台及显节陵。缄经于兰台石室。浮图或言佛陀。声相转也。译云净觉。言灭秽明道为圣悟也。</p>
                      <p>　　凡其经旨。大抵言生生之类。皆因行业而起。有过去当今未来三世。神识常不灭也。凡为善恶必有报应。多积胜业陶冶粗鄙。经无数形藻练神明。乃至无生而得佛道。其闲阶次心行等级非一。皆缘浅以至深。藉微而为着。率在于积仁顺蠲缘欲。习虚静而成通照也。故其始修心则依佛法僧。谓之三归。若君子之三畏也。又有五戒。去杀盗淫妄言饮酒。大意与仁义礼智信同。奉持则生天人胜处亏犯则堕鬼畜诸苦。又善恶生处。凡有六道焉。</p>
                      <p>　　诸服其道者。则剃落发须释累辞家。结师资遵律度。相与和居治心修净。行乞以自给。谓之沙门。或曰桑门。亦声相近也。其根业各差。谓之三乘。声闻缘觉及以大乘。取其可乘运以至道为名也。上根者以修六度进万行。整度亿流弥历长远。登觉境而号为佛也。本号释迦文。此译能仁。谓德充道备戡济万物也。降于天竺迦维罗卫国王之子。于四月八日从母右胁而出。姿相超异三十二种。天降嘉瑞亦三十二而应之。以二月十五日而入涅槃。此云灭度。或言常乐我净。明无迁谢及苦累也。又云。诸佛有二义。一者真实。谓至极之体妙绝拘累不得以方处期。不可以形量限。有感斯应体常湛然。二者权应。谓和光六道同尘万类。生灭随时修短应物。形由感生体非实有。权形虽谢真体不迁。但时无妙感。故莫得常见耳。斯则明佛生非实生灭非实灭也。</p>
                      <p>　　佛既谢往香木焚尸。灵骨分碎大小如粒。击之不坏。焚之不焦。而有光明神验。谓之舍利。弟子收奉。竭香花致敬募建宫宇。谓之为塔。犹宗庙也。故时称为塔庙者是矣。于后百年有王阿育者。以神力分佛舍利。役诸鬼神造八万四千塔。布于世界。皆同日而就。今洛阳彭城姑臧临淄。皆有育王寺。盖承其遗迹焉。而影迹爪齿留于天竺。中途往来者咸言见之。</p>
                      <p>　　初说教法。后皆著录。综核深致无所漏失。故三藏十二部经。如九流之异。统其大归终以三乘为本。后有罗汉菩萨。相继著论。赞明经义以破外道。皆傍诸藏部大义。假立外问而以内法释之。传于中国。渐流广矣。汉初沙门皆衣赤布。后乃易以杂色云。</p>
                      <p>　　论曰。唐太宗世既修晋书。复有劝修南北七朝史者。太宗以元魏书甚详。故特不许。以今考之信然也。凡佛老典教于儒者九为外学。或欲兼之。自非夙薰成熟愿力再来。莫能窥其仿佛。况通其旨归而祖述源流者乎。异哉魏书佛老志。不介马而驰迁固之间。御靡旌以摩荀杨之垒。步骤雍容有足观者。然则魏收兼三圣人难兼之学。平四作者不平之心。厥书独见信于后世。顾不美哉。</p>
<div class="jwbt-box"><div class="jwbt"><a name=j1613-01-13><a href="1613-01.htm#MENU-top">佛祖历代通载卷第九</div></div></a></a>
<p>　　⊙(庚申)　宋(姓刘氏都建康)雷氏曰(高少文武前明后顺宋朝八主合六十年)高祖武皇帝。裕改永初(字德舆。小字寄奴。彭城县绥舆里人。汉高弟。楚元王交二十世孙。彭城楚都。故苗裔家焉。帝仕晋为太尉。有雄才大略而清简寡欲。晋氏东迁。刘氏移居晋陵。受禅晋室。幸建康宫。六十七岁崩于西殿。葬建康县蒋山初宁陵。治三年)</p>
                      <p>　　西秦改建弘。</p>
                      <p>　　西凉冠军恂。改永建。</p>
                      <p>　　(壬戌)　四月上殂。</p>
                      <p>　　(癸亥)　营阳王义符。改景平(小字车兵。武帝长子。所为多乘失。皇太后令废为营阳王。年十九终。治一年)</p>
                      <p>　　(甲子　五一)　文帝义隆。改元嘉(小字车儿武帝第三子。身长七尺五寸。聪明仁厚躬勤政事。江左之政未尝有也。寿四十七。为张超之杀于合殿。葬长宁陵。在位三十年)</p>
                      <p>　　魏世祖太武帝焘。改始光(明元长子。寿四十五崩于永安宫。在位二十九年)</p>
                      <p>　　(乙丑)　夏赫连昌改承光。</p>
                      <p>　　北燕有女人化男子○魏崔浩自比张良。</p>
                      <p>　　⊙(丙寅)　元嘉三年。神僧杯渡初出冀州。如清狂者。挈十木杯。渡水必乘之。因号焉。尝自孟津乘杯绝岸至金陵。时年四十许。状寒窭喜怒不常。遇盛寒辄穴冰而浴或着屐登山。或跣足市中行。荷一芦圈。时造延贤寺。沙门法意遇之尤勤。忽弃去行瓜步欲登舟。舟人不即应。遂乘杯绝北岸。广陵村有李氏。方饭僧。渡径入以芦圈置庭中坐席上。众环目之。渡自若座有怒者。见芦圈碍道移之。饶力不能动。渡食毕挈之而去。笑曰。四天王。时有童子。窃见圈中。有四小儿。皆长数寸。眉目如画。及追之失所在。由此显迹。及卒后复时时有人见之云。</p>
                      <p>　　(戊辰)　西秦慕末改永弘。二年夏灭之。</p>
                      <p>　　夏赫连定立二年改胜光。次年魏灭之(昌之弟也)北凉改丞玄○魏改神麚。</p>
                      <p>　　⊙(己巳)　天竺求那跋陀罗至金陵。文帝遣使郊迎。跋陀神情爽迈。帝见之大悦。命居只桓寺。屡延入内供养。仆射何尚之彭城王义康。南谯王义宣。并师事之。请讲华严。跋陀以未通华言。乞观音为增智力。夜梦神力士易其头。旦起犹觉痛甚。遂遍晓华言。即为众讲之。时以跋陀妙大乘宗旨。因号摩诃衍。</p>
                      <p>　　(辛未)　北凉改义和。</p>
                      <p>　　北燕冯弘。改大兴(跋之弟。杀跋之子翼。自立七年)</p>
                      <p>　　(壬申)　魏改延和。</p>
                      <p>　　⊙九年文帝幸大庄严寺设大会。亲同四众地坐。及斋众疑日过午。不敢下箸。帝曰。日才午耳。法师道生在席。即曰。白日丽天。今天言方中。何谓过耶。举钵便食。一众从之。帝大悦。下诏。留生止都下。一时巨公王弘范泰颜延之等。皆造门结友。生每以经文未能达诸佛之旨而学者多滞闻见因着善不报论。顿悟成佛论。二谛论。佛性有常论。法身无色论。佛无净土论。应有缘论皆网罗旧说发其渊奥皎如日星。又明年正月庚子升法座。词音朗润听者悟悦。俄麈尾堕地隐几而化。</p>
                      <p>　　(癸酉)　北凉牧虔(蒙逊子立六年改永和)</p>
                      <p>　　⊙是岁谢灵运以谋叛弃市。初灵运与颜延之齐名。其文纵横俊发过于延之。深邃则弗及。袭封康乐侯。居会稽与隐士王弘之孔淳之。放荡为娱。太守孟顗事佛精恳。为灵运所轻。尝谓顗曰。得道须惠业。文人生天当在灵运前。成佛必在灵运后。顗深恨此语。及顗入朝。屡为裁抑不得召用。晚为临川内史。在郡游放不法。为有司所纠。司徒遣随州从事郑望生收之。运即兴兵叛逸。遂有逆志。望生追擒之送廷尉。帝怜其才减死徙广州。既而复叛。有旨弃市。年四十九。</p>
                      <p>　　⊙(甲戌)　十一年。天竺三藏求那跋摩。初让国出家。解四阿含。精贯三藏诵数百万言。属国诸王皆从之禀受归戒。每谓诸王曰。道在精通。遇缘即应但依慈悲。勿故发害意足矣。游阇婆国。其王欲出家事跋摩。群臣固请不可。乃令国中曰。若率土奉大和尚归戒。勿杀害赈给贫乏。即从尔请。于是群臣士民稽首遵命。朝廷雅闻其名。沙门惠观等白于文帝。请遣使致之。有诏交州刺史津遣。沙门道冲等航海邀之。冲至跋摩欣然附舶抵广。诏听乘驿诣阙。道由始兴。爱其山类灵鹫。为留周期。寺有宝月殿。跋摩于东壁戏作定光儒童布发像。极妙。夜辄有光。尝在定累日不出寺僧遣沙弥候之。见白狮子仰蹑柱而戏弥空皆青莲花沙弥惊走大呼。寺僧争至。豁无所有。至金陵引对。帝迓劳殊勤。因从容问曰。寡人每欲持斋。以身应物不获所愿。法师远来。陋邦之幸。何以教寡人。对曰。道在心不在事。法由己不由人。且帝王所修与匹夫异。匹夫身贱名微。言今不威。倘不克己苦节。何以为用。帝王以四海为家。万民为子。出一嘉言则士庶咸悦。布一善政则人臣以和。刑不夭命。役不劳力。则风雨时若寒暑应节。百谷滋繁桑柘郁茂。以此为持斋。不杀亦大矣。安在辄半日之餐全一禽之命。然后为弘济耶。帝抚几叹曰。俗迷远理。僧滞近教。如法师之言。可与论天人际矣。命居只桓寺。讲法华并十地品。帝率公卿日集座下。法席之盛前此未闻也。摩即于寺译菩萨善戒经等十八卷。</p>
                      <p>　　(乙亥)　魏改太延。</p>
                      <p>　　⊙十二年京尹萧谟之请制建寺铸像。帝以问侍中何尚之吏部羊玄保曰。朕少读经不多。比日弥复无暇。因果之事昧然未究。所以不敢立异者。以卿辈时秀率皆信敬耳。范泰谢灵运皆言。六经法度本任济世。必求妙道。当以佛经为指南。比见颜延之析达性论。宗炳难白黑论。其说汪洋大明至理。若使率土之民皆敦此化。则朕坐致太平矣。夫复何事。昨萧谟之请制。即以相示。委卿增损。必有以戒遏浮[泳-永+(炙-火+(午/一))]。无伤弘奖者。以当着尔。尚之对曰。横目之俗闻不敬信。以臣庸陋独有愚勤。实惧缺薄上玷大法。更蒙奖论重有愧耳。然前代群英则不负明诏。自渡江而来。王导周顗庾亮王蒙谢安郗超王坦之王恭王谧郭文谢尚戴逵许询及亡祖兄弟王元琳昆季范汪孙绰张玄殷凯。或宰辅冠冕。或人伦羽仪。或致情天人之际。或抗迹云霞之表。靡不倒心归依。其闲比对如兰护开潜渊遁崇邃。并亚迹黄中。或不测人也。近世道俗较论便尔。若悉举者。夷夏汉魏奇杰辈出不可胜数。惠远云。释迦之化无所不可。适道固自教源。齐物亦为要务窃味此言。有契至理。何则百家之乡千人持五戒则十人淳谨。千室之邑。百人修十善则百人和睦。传此风教以周寰区。编户亿千则仁人百万。夫能行一善则去一恶。去一恶则息一刑。一刑息于家。万刑息于国。此明诏所谓坐致太平者是也。故图澄适赵二石减暴。灵塔放光符健损虐。神道助化昭然可观。谟之请制不谓全非。但伤蠹道俗本在无行僧尼。然而情伪难分。去取未易耳。至土木之工。虽若靡费。且植福报恩不可顿绝。臣比斟酌进退未安。今日面奉德音实用忻抃。羊玄保进曰。此谈盖天人之学。非臣愚所宜预闻。切恐秦楚论强兵之术。孙吴尽吞并之计。无取于此。帝曰。此非战国之具。良如卿言。尚之曰。夫礼隐逸则战士息。贵仁德则兵气消。尚以孙吴为志。动期吞并。则将无取于尧舜之道。岂特释教而已哉。帝悦。谓尚之曰。释门之有卿。犹孔氏之有季路也。自是帝留神释典益重玄化。及颜延之着离识论及论检。敕法师惠严辨其同异。酬酢终日。帝笑曰。卿等殆不愧支许矣。</p>
                      <p>　　⊙(丙子)　文帝幸曲水。公卿毕集。帝命赋诗。沙门惠观诗先成奏之。句有奇胜之韵。帝悦以示百官。皆叹服其才。观与惠严谢灵运等。详定大涅槃经。颇增损其辞因梦为神人呵之曰。乃敢妄以凡情轻渎圣典。观等惶惧而止。</p>
                      <p>　　⊙时有僧惠琳者。以才学得幸于帝与决政事。时号黑衣宰相。致门下车盖常不容迹。琳妄自骄蹇。见公卿才寒暄而已。着白黑论。毁佛叛教遂感现报。肤肉糜烂历年而死。</p>
                      <p>　　论曰。世智辩聪人情所歆慕以为英灵者也。佛世尊则以为八难之一。何哉。灵运恃才傲世。以谋叛伏诛。惠琳毁形衣僧伽黎而窃与朝政。既叛教矣。复从而毁佛。遂蒙恶报以死。呜呼盖世智之为难也明矣。观严二人妄以凡情轻议圣典。向使不遇神人呵之。则世智之难亦几不免。大哉跋摩尚之对制之言。可谓旨穷大体而识尽精微。真天下之通论也。</p>
                      <p>　　是岁文帝。诏求沙门能述生法师顿悟义者。刺史庾登之以释法瑗闻召对顾问瑗伸辩详明。何尚之叹曰。意谓生公之殁微言永绝。今复闻象外之谈。所谓天未丧斯文也。未几天保寺成。诏瑗主之。王景文至。值其讲叹曰。所举皆所未闻。所指皆出意表。真法中龙也。湘宫寺成。复移瑗居之。帝临幸听法。时以为荣。</p>
                      <p>　　(庚辰)　魏太武焘即位改太平真君。</p>
                      <p>　　(壬午)　真君三年。上诣道坛受箓。</p>
                      <p>　　⊙(甲申)　是年。北魏太武以戊寅平荡中原。江北尽臣伏。又为寇谦之倚崔皓为天师。故改真君之号。迨今五年。崔信寇术憎释愈甚。太子晃师事法师玄高。崔皓妒晃谗于太武。疑之令幽死晃求哀于高。高为作金光明忏。太武梦其先祖让之曰。不当以谗疑太子。既寤以所梦语群臣。臣下皆称。太子无过待之如初。其相崔皓惧太子将不利于己。白太武曰。太子前实有谋。仍结玄高以术致先帝。恐陛下耳。若不早诛必为大害。太武大怒。收玄高惠崇害之。高弟子玄畅居云中。闻高遇害。日驰六百里。至魏阙泣曰。和上神力当为我起。于是高开眸曰。大法应化随缘盛衰。盛衰在迹理恒亘然。但惜汝等行如我耳。或恐过之矣。唯玄畅南渡。汝等死后法当更兴。善自修心毋令中悔。言讫即化。沙门法进号呼曰。圣人去世。我何用生。应声见高于云中。进顶礼乞救高曰。不忘一切。宁独弃汝耶。曰和尚与崇公并生何所。高曰。我往恶处。救护众生。崇已归安养矣。言讫不见。</p>
                      <p>　　⊙世祖时。道士寇谦之字辅真。雍州人。早好仙道修张鲁之术。服食饵药历年亡效。有仙人成公兴。求谦为之弟子。相与入华山居石室。兴采药与谦之服。能不饥。又共入嵩山石室。寻有异人。将药与谦之。皆毒虫臭物。谦之惧走。兴叹息曰。先生未仙。正可为帝王师耳。未几兴仙去谦守志嵩山忽遇大神。乘云驾龙导从百灵。集于山顶称太上老君。谓谦之曰。自天师张陵去世以来。地上旷职。汝文身直理。吾故授汝天师之位。锡汝云中新科二十卷。自开辟以来。不传于世。汝宣吾新科清整道教。除去三张伪法租米钱税及男子合气之术。大道清虚宁有斯事。专以礼度为首。加之以服食闭练。使玉女九疑十二人授谦之导引口诀。遂得辟谷气盛颜色鲜丽云。</p>
                      <p>　　⊙(丙戌)　是岁即元嘉二十三年。魏太武三月西伐长安。与崔皓皆信重寇谦之而奉其道。皓特不喜佛。每言于魏主。以为佛法虚诞为世费害。宜悉除之。及魏主讨盖吴。至长安入佛寺。沙门饮从官酒。从入其室。见大有兵器出白太武。武怒曰。此非沙门所用。必与盖吴同谋欲为乱耳。命有司按诛合寺僧。阅其财产大有酿具。及州郡牧守富人所寄物以万计。又为窟室以匿妇人。皓因说帝。将诛天下沙门毁诸经像帝从之。寇谦之切谏以为不可。皓不从。先尽诛长安沙门焚烧经像。还宫敕台下四方命一依长安法。诏曰。昔后汉荒君信惑邪伪以乱天常。自古九州之中未尝有此。夸诞大言不本人情。叔季之世莫不眩焉。由是政化不行礼仪大坏。九服之内掬为丘墟。朕承天绪欲除伪定真复羲农之治。其余一切荡除灭其踪迹。自今已后敢有事胡神及造形像泥人铜人者门诛。自王公已下。有私养沙门者。限今年三月十五日。过斯不首身死有司。宣告征镇将军刺史。诸有浮图形像及一切经。皆击破焚烧。沙门无少长悉坑之。太子素好佛法。屡谏不听乃缓宣诏书。使远近预闻之。得各为计。沙门多亡匿获免收藏经像。唯塔庙在魏境者。无复孑遗。</p>
                      <p>　　魏真君九年。天师寇氏勉帝以京之东南地建靓轮天宫。奏曰。陛下以真君御世开古未有。应受符命。帝然之。遂受符录。建靓轮天宫令极高大。不闻鸡犬之音。要与天神交接。工力万计。经年不成。其寇谦之恶疾死。功遂止。</p>
                      <p>　　⊙(庚寅)　真君十一年。崔皓尝见妻郭氏读金刚经。乃夺之火焚弃厕。初崔皓为魏司徒。自恃才略。及魏主所宠任专制朝权。太武以皓监秘书。其党闵湛者。劝皓刊所撰国史于石以彰直笔。皓从之。于是刊石立于郊坛。书魏先世事皆详实。往来见者咸以为言。北人无不忿恚。相与谮皓于帝。以为暴阳国恶。帝大怒。使有司按皓罪状。皓惶惑不能对。执皓槛车置于城南道侧。使卫士路人行溲其面。呼声嗷嗷彻于道曰。此吾投经溺像之报也。凌迟而死。时年七十矣。崔寇二家悉夷五族。坐及僚属凡百二十人。皓既劝魏主除荡释氏。及经像毁废。皓行路见遗像必停车溺之。及族诛尸无收者。又积怨在人。于是竞溺皓尸。至糜溃乃止(已上见北史)</p>
                      <p>　　论曰。崔皓之不智。司马温公论详矣。大抵拓跋氏起自沙塞未迁都时。性残忍杀人如甘美饮食。其俗习然也。初太子晃被谗。而玄高等数僧受诛颇见其无辜矣。及罢释氏沙门诛而坑之者。岂胜道哉。此虽虏人性凶。亦崔皓当权用法如此。既而皓被谗。迹其所坐。盖作史之失。在唐世不过黜官荣投之荒裔而已。假令诛之亦不过一已。乃遂夷灭五族何哉。盖以无辜而施于人也。深则其报之于己也必厚。此天道常数而不易者也。至于吾释之经像。于皓庸有伤害哉。而皓每见必停车而溺之。及皓未旋踵而尸亦为人溺之。至糜溃而止。呜呼皓不畏圣人之言而欺天也又如此。故天复为之速报以警动乎人世也。可不戒哉。可不戒哉。</p>
                      <p>　　(辛卯)　魏改正平。</p>
                      <p>　　世尊示灭一千四百年矣。</p>
                      <p>　　⊙魏朝元会。沙门昙始振锡至宫门。吏白太武曰。趣斩之。刃下无伤。又白。临殿陛矣。太武抽佩剑自斩之。亦不能伤。剑微有[病-丙+(一/艮)]如线。令收捕投虎槛中。虎皆怖伏不敢瞬。左右请以天师试之。虎即虓吼太武大惊。延始上殿。再拜悔谢。魏书佛老志云。沙门惠始清河张氏子。初闻罗什出经。诣长安见之。学习禅定于白渠北。昼入城听讲。夕还处静。三辅识者高之。武帝灭姚氏留子义真镇长安。及义真为赫连屈局所败。始身被刃而无伤。屈局怒召始于前。以所佩剑自击之。又不能害。乃惧而谢。后至魏多所化导。自初习定至卒。五十余年。未尝寝卧。跣行足不沾泥。愈加鲜白。世号白足阿练若。太武深加敬礼。始预知终期。斋洁端坐。僧徒满侧。泊然而寂。停尸十日容色不变。阅十余年改葬貌亦如存。举世叹异。及葬日送者万余人。皆号慕哭之恸。中书监高允。为传颂其德云。</p>
                      <p>　　魏太武以疠作二月五日卒矣。</p>
                      <p>　　(壬辰)　魏文成帝浚改兴安(景穆帝长子。先太子晃被害。立吴王。改元正平。十月一日吴王亦崩。立太孙。浚晃之子也。既立有人君之度。视前昏失复弘圣道。在位十二年。寿二十六崩太华殿也)</p>
                      <p>　　⊙二十九年魏太武帝殂。吴王立。未几而薨。</p>
                      <p>　　高宗文成帝即位。乃太武之孙也。群臣劝请兴复释氏。下诏曰。夫为帝王者。必只奉明灵显彰仁道。其能惠着生民济益群品虽在往古犹序其风烈。是以春秋喜崇明之礼。祭典载功施之族。况释教如来功济大千惠流尘境。寻生死者叹其达观。览文义者贵其妙门。助王政之禁律。益仁智之善性。排拨群邪开演正觉。故前代已来莫不崇尚。亦我国家常所尊事。世祖太武皇帝开广边荒德泽遐被。沙门道士善行纯诚。如惠始之伦。无远不至。风义相感往往如林。夫山海之深。宁免奸淫之俦得容假托。讲寺之中。致有凶党。是以先朝因按假亹戮其有罪。所司失旨一切禁断。景穆皇帝每为慨然。值军国多事未遑修腹。朕承鸿绪君临万邦。思述先志以隆斯道。今制诸州郡。众居之所各听建佛图一区。其有好乐道法欲为沙门。性行素笃乡里所明者。听出家。于是天下承风朝不及夕。往时所毁图寺经像。并还修复。有罽宾王种沙门师贤者。东游凉城。至魏值罢教。权假药术守道不改。于复教日即为沙门。同辈五人。高宗亲为下发。命师贤为僧统。明年有旨。于五级大寺为太祖已下五帝铸释迦文像五尊。各长丈有六尺。用赤金二十五万斤云(出魏书佛老志)</p>
                      <p>　　⊙(甲午)　武帝骏改孝建(字休龙。小字道人。文帝第一子。聪明颖悟。文武所全。寿三十五崩玉烛殿。在位十年)</p>
                      <p>　　魏改兴光。</p>
                      <p>　　⊙第二十七祖般若多罗者。东印土人也。既得法已。行化至南印度。彼王名香至。崇奉佛乘尊重供养度越伦等。又施无价宝珠。时王有三子。其季开士也。尊者欲试其所得。乃以所施珠问三王子曰。此珠圆明有能及此否。第一子月净多罗。第二子功德多罗。皆曰。此珠七宝中尊。固无踰化。非尊者道力。孰能受之。第三子菩提多罗曰。此是世宝。未足为上。于诸宝中法宝为上。此是世光。未足为上。于诸光中智光为上。此是世明。未足为上。于诸明中心明为上。此珠光明不能自照。要假智光光辨于此。既辨此已即知是珠。既知是珠即明其宝。若明其宝。宝不自宝。若辨其珠。珠不自珠珠不自珠音。要假智珠而辨世珠。宝不自宝者。要假智宝以明法宝。然则师有其道其宝即现。众生有道心宝亦然。尊者叹其辨慧。乃复问曰。于诸物中何物无相。曰于诸物中不起无相。又问。于诸物中何物最高。曰于诸物中人我最高。又问。于诸物中何物最大。曰于诸物中法性最大。尊者知是法嗣。以时尚未至。且默而混之。及香至王厌世众皆号绝。唯第三子菩提多罗。于柩前入定。经七日而出。乃求出家。既受具戒。尊者告曰。如来以正法眼付大迦葉。如是展转乃至于我。我今嘱汝。听吾偈曰。心地生诸种。因事复生理。果满菩提圆。华开世界起。尊者付法已。即于座上起立。舒左右手。各放光明二十七道五色光耀。人踊身虚空高七多罗树。化火自焚。空中舍利如雨。收以建塔。当宋孝武帝孝建元年甲午岁也(正宗记云。宋孝武之世也。注云。以达磨六十七年计之。当在宋孝武孝建元年。传灯作丁酉非)</p>
                      <p>　　⊙孝建元年。宋孝武帝举兵诛元凶。而求那跋陀罗逃民间。其后王玄谟军梁山。孝武令军中。得跋陀者驿驰至台。俄得之。送金陵引见。帝曰。企德日久。乃今始遇。间关来归亦有恨乎。曰亡所恨。但念夙缘遇此遂成熟耳。帝慰之且戏曰。尚念谯王乎。对曰。古人不忘一饭。王饭我十年。乃敢遽忘耶。念当从陛下求为王长修冥福。帝凄然改容。中兴寺成。有旨命住持。帝宴东府。公卿毕集。召跋陀至。皤然清臞孝武望见谓谢庄曰。摩诃衍有机辩当戏之。必能悟人情。跋陀趋升陛。帝曰。摩诃衍不负远来。唯有一在。即应声曰。贫道客食圣朝三十载。恩德厚矣。所欠者一死耳。帝大悦移席相促。一座尽倾。</p>
                      <p>　　(乙未)　魏改大安。</p>
                      <p>　　⊙孝武诏沙门道猷。为新安寺镇寺法主。初文帝间惠观。顿悟之理孰精。观以猷对。有旨召入大内。盛集名流。猷敷宣有绪法义粲然。闻者开悟。有攻难者猷必挫以释之。帝拊髀称善。至是为天下法主。甚允时望。</p>
                      <p>　　⊙(丙申)　法师宝亮居中兴寺。中书袁粲见而异之。以书抵其师道。明略曰。比见亮公。非常人也。日闻所未闻。不知岁之将暮。然珠生合浦。魏人取以照乘。玉在邯郸。秦人请以华国。天下之宝不可自专。当与同之也。自是亮名益重。晚居灵味寺。讲席冠京邑。弟子三千余。亮英气骎骎逼人。辞锋错逸。议者或蔽于理。亮释之莫不涣然。</p>
                      <p>　　(丁酉)　改大明。</p>
                      <p>　　⊙是岁有羌人高阇反。累及沙门。昙标乃下诏付所司。精加沙汰。遂设诸条。自非戒行精苦之者。并令还俗。诏虽严重竟不施行。</p>
                      <p>　　(庚子)　魏改和平。</p>
                      <p>　　⊙(壬寅)　大明六年九月右司陈言。臣闻邃拱凝居非期弘峻。拳跪盘伏岂止恭敬。将以昭彰四维缔制六寓。故虽儒法支派名墨条流。至于崇亲严上。厥繇靡爽。唯浮图教特异于此。凌灭礼度偃居尊戚。失随方之妙迹。迷至化之渊美。臣闻佛以谦俭自牧。以忠顺为道。不轻比丘逢人必拜。目连大士遇长则礼。宁有屈膝四辈而闲礼二亲。稽颡耆腊而直骸万乘者耶。故咸康创议元兴再述。而事屈于偏党。道剉于余分。今鸿源远洗群流仰镜。九仙赆宝百神[芝/耳]职。而畿辇之内含弗臣之民。阶席之间延抗礼之客。惧非所以澄一风轨详示景则者也。臣等参议以为沙门接见皆当尽礼敬之容。依其本俗则朝徽有序。乘方兼遂矣。制可。法师僧远闻而叹曰。我剃头为沙门。本出家求道。何关于帝王。即日拂衣归于林壑。</p>
                      <p>　　⊙是岁吴郡朱灵期者。自高丽还舶为风携至一洲。洲有山因意登之十余里闻午梵知有寺。寺七宝所成。见僧数辈皆石像。欲返有呼灵期再拜得食。食味香美非世间有也。有人云。此去金陵二万余里。尝识杯渡道人否。灵期曰。识之。其人指北壁一囊并瓶锡曰。乃其钵具耳。今取附君并书。又以青竹杖授之曰。见杯渡即付之。令一沙弥送至舶。沙弥命灵期以竹杖置前水中。三日而至石头淮。遂失竹杖。有须渡来。得钵大笑曰。我不见此钵且四千年矣。以掷云中。又接之乃去。渡屡示寂。已而复游于世。复至齐谐家。同吕道惠杜天期水丘熙。三大士在焉。谐大惊即再拜。渡曰。年大凶。无忘修福业。法意道人德高。可亲之以禳灾。俄门楣上一僧呼渡。仰见之即辞去。后不复见。</p>
                      <p>　　⊙(癸卯)　释僧导。京兆人也。十岁从师所学弘大。为王者之敬。初姚兴钦重出入同辇。后帝悦其贤。躬为寿春立光山寺敕开讲。首曰。昔王宫托生双林见灭。自尔已来岁逾千载。淳源永谢浇风不追。给苑丘墟鹿园芜秽。九十五种。以趣下为升高。三界群生。以火宅为净土。岂知上圣流涕大上凄惶者哉因即涕泗四众为之改容。</p>
                      <p>　　⊙(乙巳)　废帝业改景和(小字法师。孝武长子。不仁不孝。淫虐无度。其嬖臣寿寂之投之。年十七崩光华殿。在位一年)</p>
                      <p>　　⊙魏文成帝末年。疏勒国王遣使送佛袈裟一顶。长二丈余。帝审是佛衣。应有灵异。置之猛火经日不然。于是骇然心形俱肃信乎(出北史)</p>
                      <p>　　⊙明帝或改太始(字休炳。小字荣期。文帝第十一子。好事鬼神。严酷暴虐。寿三十四崩于景福殿。在位七年)</p>
                      <p>　　魏献文帝弘(文成长子。即位治六年。禅位与太子。自号太上皇。二十三岁崩)</p>
                      <p>　　(丙午)　改永光。</p>
                      <p>　　魏改天安。</p>
                      <p>　　(丁未)　大教东被四百年矣　○魏改皇兴。</p>
                      <p>　　魏是年建永宁寺浮图。七级高三百余尺。为天下第一。又铸释迦文像。高四十三。尺用赤金十万斤黄金六百斤。又造三级石浮图。</p>
                      <p>　　⊙宝志大士于是年往来皖山剑水之下。发而徒跣着锦袍。俗呼为志公。面方而莹彻如镜。手足皆鸟爪。初金陵东阳民朱氏之妇。上巳日闻儿啼鹰巢中。梯树得之。举以为子。七岁依钟山大沙门僧俭出家。专修禅观。至是显迹。以剪尺拂子挂杖头。负之而行。经聚落儿童哗逐之。或微索酒。或累日不食。尝遇食鲙者从求之。食者分啖之。而有轻薄心。志即吐水中。皆成活鱼。时时题诗。初若不可解。后皆有验。</p>
                      <p>　　⊙邵硕者。本康居国人。大口丑目状如狂。小儿得侮慢。时时从酒徒入肆酣饮。后为沙门号硕公。与志最善。出入经行不问夜旦。意欲为之则去游益州诸县。皆以滑稽言事。能发人欢笑。因劝以善。家家喜之。将亡谓沙门法进曰愿露骸松下。然两脚须着屐。进诺之。已而化。舁其尸露之。明日往视失所在。俄有自[郫-卑+((白-日+田)/廾)]县来者曰。昨日见硕公着一屐行市中曰。为我语进公。小儿见欺。止与我只履。进惊问沙弥。答曰。舁尸时。一履堕。行急不及系也。</p>
                      <p>　　⊙(戊申)　明帝诏僧瑾。为天下僧正。止灵根寺。帝多讳忌。犯者必杀之瑾每匡谏。赖免者甚众。时京邑诸师立二谛义。有三宗。宗各不同。于是汝南周颙。作三宗论以通其异。然畏讥不敢传。法师智林者。最有时望。以书抵颙。略曰。切闻三宗论。钩深索隐。尽众生之情。廓而通之。尽诸佛之意。使法灯有种胜利无穷。借使国城妻子之施。何以逮此哉。传者以为公畏讥评故欲中辍。讵可特缠疑障。自发现行乎。颙得书戄然悟。此论遂行于世矣。</p>
                      <p>　　(辛亥)　元魏文皇帝宏改延兴(献文长子。生多详感。五岁受禅。有人君之度。马太后临朝称制。十七始亲政。改姓元氏。迁都洛阳。断胡服番语。在位二十九年。寿三十三崩。葬长陵)</p>
                      <p>　　⊙释老志曰。有魏孝文者。圣天子也。五岁受禅十岁服冕。太和十八年迁都于洛。二十年改姓元氏。文章百篇。冠绝今古。初登诏诰假手有司。太和以后并自运笔。前后诸帝不能及之。凡下七诏大兴三宝。帝建鹿野鹿苑二浮图。岩房禅室无不严丽。</p>
                      <p>　　(壬子)　改泰豫。四月上殂。太子昱立。十岁。</p>
                      <p>　　(癸丑)　后废帝昱改元徽(字德融。明帝长子。淫虐不道。废为苍梧王。寿十五岁。为扬王夫弑之。在位四年)</p>
                      <p>　　(丙辰)　魏改承明。</p>
                      <p>　　(丁巳)　顺帝准改升明(字仲谟。小字智观。明帝第三子。萧道成为司空总军国事。戊午三月以太傅为相国。又加丸锡。遂禅位于道成在位八年)</p>
                      <p>　　魏改太和。</p>
                      <p>　　右宋八主六十年(而禅于齐)</p>
                      <p>　　⊙(己未)　齐　雷氏曰(高武郁林海陵明帝东昏及和。斋朝七主二十四年)</p>
                      <p>　　太祖高皇帝道成(姓萧氏。字绍伯。小字闻将。汉相国何二十四代孙。祖整过江居晋陵。遂为兰陵人。皇考承之。仕宋为汉中太守。生帝龙颡钟声。亦仕宋立功。苍梧王屡欲害之。遂生猜衅而伐宋为斋王。寿五十四岁。崩临光殿。在位四年。顺帝之禅位也。泣而弹指曰。愿后身世世勿生天王家)</p>
                      <p>　　改建元。</p>
                      <p>　　⊙(庚申)　是年高祖有事于钟山。因幸沙门僧远所居。远床坐辞以老病不能出迎。高祖将诣床下见之。左右以房合狭不容舆盖。遂驻跸遣使劳问卧起而去。远居山凡五十余年。初犹有食。食不继涧饮二十余年。天下仰其高行。及终武帝致书沙门法献曰。承远上无常。弟子夜中已知。远去此玄甚得好处。诸佳非一。不复增悲也。一二迟见法师方可叙瑞梦耳。今为作功德。所须可具疏来。</p>
                      <p>　　⊙(癸亥)　武帝颐改永明(字宣远。高帝长子。性俭约好积储库。至八亿万。金银布帛不可称计。寿五十四崩延昌殿在位十一年)</p>
                      <p>　　⊙(三十八　甲子　五二)　敕沙门法献玄畅。为天下僧主。他日会于帝前。对制称名而不坐。中兴寺僧钟对帝称贫道。武帝讶之。以问中书王俭。俭曰。汉魏佛法未盛。传记无载者。独宋魏始盛。而沙门多称贫道而预坐。晋庾冰桓玄皆欲屈之。然竟不可行。今亦称贫道。帝曰。献畅二师道行如此犹称名。朕以称名乃得宜。可著令以为定式。初献公慕法猛西游。自巴蜀出河南。经芮芮国到于阗欲度葱岭。会栈道绝不得往。获佛牙一枝。舍利十有五粒。并经论梵夹而还。畅公精究经律博贯子史百氏之言。初华严未有疏。畅首为之。学者得以祖述焉。风诣高简弘道辅世有功国。家莫年特听肩舆入殿。时称黑衣二杰焉。</p>
                      <p>　　明教嵩禅师论曰。近古高僧见天子不名。预制书则曰师曰公。钟山僧远銮舆及门而床坐不迎　虎溪惠远天子临浔阳而诏不出山。当时待其人尊其德。是故圣人之道振其徒尚德。儒曰。贵德何如。以其近于道也。后世之慕其高僧者。交卿大夫尚不得预下士之礼。其出其处不若庸人之自得。况如惠远之见天子乎。僧远之自若乎。望吾道之兴吾人之修。其可得乎。存其教而不须其人。存诸何以益乎。惟此未尝不涕下也。</p>
                      <p>　　(丙寅)　魏始服衮冕乘御辇。</p>
                      <p>　　(己巳)　魏祀员丘方泽作孔子祠。</p>
                      <p>　　⊙永明七年。帝怒大士宝志惑众。收逮建康狱。是日国人咸见大士游行市井。既而检校仍在狱中。其夕语吏曰。门外有两舆食。金钵盛饭。汝可取之。果文惠太子竟陵王送供至。建康令吕文显以闻。帝悔谢迎至禁中。俄有旨屏除后宫为家人宴。志例与众暂出。已而犹见行道于显阳。殿比丘七辈徒其后。帝惊遣吏至。问吏。白志久出在省中及视之身如涂墨焉。帝益神敬之。后在华林园忽重着三顶布帽。亦不知自何而得之。未几而帝崩。文惠太子豫章王相继而殂。果如其谶。灵味寺沙门宝亮者。欲以衲帔遗之。未及有言。志忽来牵帔而去。王仲熊问。仕何所至。不答直解杖头左索与之。仲熊初不晓。后果至尚书左丞焉。建武末。平旦出门。忽褰裳走过曰。门上血腥。及明帝遇害。果以犊车载尸自此门出。舍阉人徐龙驹宅。而帝颈血流被门限。初郁林多害宗室。高士江必忧南康王问志。志覆香炉灰示之曰都尽无余。徐陵儿时父携之谒志。志拊曰。天上石麒麟也。陵后果显于世。</p>
                      <p>　　沙门昙超者。居钱塘灵苑山。一夕有异人至曰。此邦蒙师留。苍生之福。然富阳民无故凿山麓。断坏群龙之室。龙忿不致雨。今二百日矣。欲法师一往诲龙为苍生请福。岂有意乎。超曰。此檀越事。吾何能为哉。神曰。弟子力能吐云。不能致雨。超诺之。至赤庭山为龙说法。俄大雨。因止临溪。县令闻超在。办舟迎之。超即日遁还灵苑。</p>
                      <p>　　(辛未)　逸士顾欢。隐居不仕。尚黄老。南史云。欢以佛道二家教异学者。互相非毁乃着夷夏论。其略曰。辨是与非宜据圣典。道经云。老子入关之天竺。维卫国王夫人曰净妙。老子因其昼寝乘日精入净妙口。后年四月八日剖右腋而生。堕地即行七步。于是佛道兴焉。此出玄妙内篇。佛经曰。释迦成佛有尘沙之数。或为国师道士儒林之宗。出瑞应本起。试论之。曰五帝三皇未闻有佛。国师道士无过老庄。儒林之宗孰出周孔右。孔老非圣谁或当之。然二经所说若合符契。道则佛也。佛则道也。其圣则符。其迹则反。或和光以明近或耀灵以示远。道济天下。故无方而不入。智周万物。故无物而不为。其入不同。其为必异。各成其性。不易其事。是以端委缙绅诸华之容。剪发旷衣群戎之服。全形守礼继善之风。毁貌易形绝恶之学。岂伊同人爰及异物。无尽世界圣人代兴。或昭五典。或布三乘。在鸟而鸟鸣。在兽而兽吼。教华而华言。化夷而夷语。虽舟车均于致远。而有川陆之节。佛道齐乎达化。而有夷夏之别。若谓其致既均其法可换者。是车可涉川而舟可行陆乎。屡见刻有。沙门守株道士互争。小大交相弹射。或域道以为两。或混俗以为一。是牵异以为同。破同以为异。则乖争之由淆乱之本也。寻夫圣道虽同而法有左右。始乎无端。终乎无末。泥洹仙化各是一术。佛号正真。道称正一。一归无死。真会无生。在名则返。在实则合。但无生之教赊。无死之化切。切法可以进谦弱。赊法可以退夸强。佛教文而博。道教质而精。精非粗人可信。博非精人所能。佛言华而引。道言实而抑。抑则明者独进。引则昧者竞前。佛经繁而显。道经简而幽。幽则妙门难见。显则正路易遵。此二法之辨也。圣匠无方。方圆有体。器既殊用。教亦异施。佛是破恶之方。道是兴善之术。兴善则自然为高。破恶则勇猛为贵。佛迹光大宜以化物。道迹密微宜用为己。优劣之分大略在兹。欢虽同二法而意党道教。</p>
                      <p>　　⊙司徒袁粲托为沙门通公驳之。略曰。白日停光恒星隐照。诞降之应事在老先。固非入关方昭斯瑞。又西域之记佛经之说。俗以膝行为礼。不慕蹲坐为恭。道以三绕为虔。不尚踞傲为肃。岂专戎土爰及兹方。襄童谒帝膝行而前。赵王见周三环而上。今佛法乘化或因或革。清信之士容衣不改。息心之人服貌必变。变本从道不遵彼俗。俗风自殊无患其乱。孔老释迦其人或同。观其设教其道必异。孔老教俗为本。释氏出世为宗。发轸既殊。其归亦异。又仙化以变形为尚。泥洹以陶神为先。变形者白首为缁。而未能无死。陶神者使尘惑日损。而湛然常住。泥洹之道无死之地。陶神若此。何谓其同。时何常侍镇之。睹顾欢和同二教大不平之。以书抵欢。剧言道教不足以拟释氏。欢答其书固自封执。镇之重与之书。猥辱返释究详渊况。既和光道佛而泾渭释李。触类长之爰至棋弈。然敷佛弥过精旨愈昧。所谓驰走灭迹跳动息影。焉可免乎。辄复略诸近要以标大归。夫太极剖判两仪妄立。五阴合兴形识谬彰。识以流染因结。形以爱滞缘生。三皇之前民多颛愚。专愚则巢居穴处饮血茹毛。君臣父子自相胡越。犹如禽兽。又比童蒙。道教所不入。仁义所未移。及其沈欲沦波。触涯思济。思济则祈善。祈善则圣应。夫圣者何耶。感物而遂通者也。夫通不自通感不自感。常在此通每自彼。自彼而言悬镜高堂。自此而言万像斯归。故知天竺者居娑婆之正域。处淳善之嘉会。故能感通于至圣。中土于大千。圣应既彼声被则此。睹日月之明。何假离朱之察。闻雷霆之音。奚事子野之听。故卑高殊物不嫌同道。左右两仪无害天均。无害天均则云行法教。不嫌同道则雨施夷夏。夫道者一也。形者二也。道者真也。形者俗也。真既犹一。俗亦犹二。尽二得一。宜一其法。灭俗归真。必其违俗。是以如来制轨玄劫同风。假令孔老是佛。则为韬光潜导。匡救褊心立仁树义将近顺情。是以全形守祀恩接六亲。摄生养性自我外物乃为尽善。不为尽美。盖是有涯之制。未鞭其后也。何得拟道菩提比圣牟尼哉。且佛教敷明要而能博。要而能博则精疏两级。精疏两级则刚柔一致。是以清津幽畅诚视易。准夫以视为员者易。以手为员者难。将不舍其所难从其所易耶。道家经籍简陋多生穿凿。至如灵宝妙真采撮法华。制用尤拙。如上清黄庭。所尚服食。咀石餐霞。非徒法不可效。道亦难同。其中可长唯在五千之文。全无为用。全无为。用未能违有。违有为怀。灵芝何养。佛家三乘所引九流均接。九流均接则动静斯得。禅通之理是三中之一耳。非其极也。禅经微妙境相精深。以此缔真尚未能至。今云道在无为得一而已。无为得一是则弃契千载。弃契千载不俟高唱。夫明宗引会导达风流者。若当废学精思不亦怠哉。岂道教之筌耶。敬寻所辨。非徒不解佛。亦不解道也。反乱一首。聊酬启齿。</p>
                      <p>　　乱曰。运往兮韬韬明。玄圣兮幽幽翳。长夜兮悠悠。众星兮晰晰。太晖灼兮升曜。列宿奄兮消蔽。夫轮桷兮殊材。归敷绳兮一制。苟专迷兮不悟。增上惊兮远逝。卞和恸兮荆侧。岂偏尤兮楚厉。良筝蔑兮诐若。焉相责兮智慧。时复有朱常侍昭之。因何镇之书。乃作难夷夏论。而朱广之作咨夷夏论。并章分句解。以破顾欢之蔽于浅也。汝南周颙高僧惠通。并着驳夷夏论。欢之作遂不胜其谬矣。复有法师绍正者。着二教论其略曰。佛明其宗道全其生。守生者蔽。明宗者通。今道名长生不死。名补天曹。大乖老庄立言之旨。</p>
                      <p>　　⊙齐文惠太子及竟陵王子良。并酷好佛。竟陵着净住子四部二十卷。阐扬佛教。有吴兴道士孟景翼者。颇有时誉。太子召入玄圃。众僧大会。子良使景翼礼佛。景翼弗礼。子良送十地经与之。景翼造正一论。略曰。佛以一音演说法。老子抱一以为天下式。一之为妙。空玄绝于有境。神化赡于无穷。为万物而无为。处一数而无数。莫之名。而强号为一。在佛为实相。在道为玄牝。道之大象。即佛之法身。以不守之守守法身。以不执之执执大象。但物有八万四千行。说有八万四千法。法乃至于无数。行亦达于无央。等级随缘须道归一。归一即回向。向正即无邪。邪观既遣亿善日新。三五四六随用而施。独立不改绝学无忧。旷劫诸圣共遵斯一。老释未始于常分。迷者分之而未合。亿善遍修。遍修成圣。虽十号千称。终不能尽。终不能尽。岂思议哉。</p>
                      <p>　　⊙司徒中郎张融作门律云。道之与佛逗极无二。吾见道士与道人战儒墨。道人与道士辨是非。昔有鸿飞天。首积远难亮。越人以为凫。楚人以为乙。人自楚越鸿常一耳。以示汝南周颙。颙难之曰。虚无法性其寂虽同。位寂之方其旨则别。论所谓逗极无二。为逗极于虚无。为无二于法性耶。足下所宗本一物而为鸿乙耳。驱驰佛道无免二未。未知高鉴缘何识本。轻而宗之。其有旨乎(已上出南史)</p>
                      <p>　　论曰。自汉西域传范晔论释氏大概。陈寿三国志则置而勿言。唐太宗晋书则班班纪着沙门神异之迹。未始辄有一言訾佛。况佛化自晋抵南北朝始大振于天下。贤哉魏收李延寿之作。当世帝王公卿从事吾佛者。未尝讳之而不书。书之亦未尝以人事议佛也。及顾欢传则假乎当时群公。评议二教而罪欢曰。欢虽同二法。而意党道教。呜呼可谓良史矣。陋哉欢翼之论。犹昔人宝燕石者。渠信有真玉哉。</p>
                      <p>　　⊙(壬申)　元魏太和十六年。下诏。每四月八日。七月十五日。听大州一百人为僧尼。中州五十人。下州二十人。着之制令。以为常准○祀孔子于中书省。</p>
                      <p>　　(甲戌)　郁林王照业。改隆昌(文惠长子。武帝之孙。初上淫虐。鸾伐之而立其太子之子昭文。改延兴。奢佚无度。废先君储积数月而尽。西昌侯鸾以太后令废之而自立)</p>
                      <p>　　明帝鸾改建武(字景栖。太祖兄安贞王道之子。小字玄庆。性多情忌。好占吉凶利害。寿四十七崩正福殿。在位五年○立太子宝卷)</p>
                      <p>　　(丙子)　魏改国姓元。</p>
                      <p>　　(戊寅)　改永泰。</p>
                      <p>　　⊙(己卯)　东昏侯宝卷改永元(字正严。明帝次子。自即位不与臣下相接。奢佚后宫。一年之中府库匮乏。民间倍价市金。与潘妃作金步莲花。和帝刺于制州。举萧衍伐之。遂废为东昏侯。寿十九而终。在位二年)</p>
                      <p>　　(庚辰)　元魏宣武恪改景明(孝文第五子。即位深好佛法。百二十三。葬景平陵。在位十六年)</p>
                      <p>　　⊙道士陈显明。妄造道真步虚品经六十四篇(出珠林)</p>
                      <p>　　(辛巳)　和帝宝融改中兴(字智昭。明帝第八子萧衍迎立于江陵。明年三月禅位于梁。梁武奉帝为巴陵王。年十五崩。在位一年)</p>
                      <p>　　齐高帝萧道成。自戊午升明二年四月受宋禅。相袭七主。二十四年。传译华戎道俗二十人。所出经律论传录等四十七部。凡三百五十卷。</p>
                      <p>　　外国有所谓天竺沙门僧伽跋陀罗者。师资相传云。佛涅槃后优波离结集律藏讫。即于其年七月十五日。受自恣竟。以香花供养律藏。便下一点置律藏前。年年如是。优波欲涅槃时。付弟子陀写俱。陀写俱付弟子须俱。须俱付弟子悉伽婆。悉伽婆付弟子目犍连子帝须。帝须付弟子旃陀跋阇。如是师师相付。至今三藏法师。法师将律藏至广州。临上舶还本国。时以律藏付弟子僧伽跋陀罗。罗以永明六年共沙门僧猗于广州竹林寺译出善见毗婆沙一部十八卷。即共安居。以七年庚午岁七月望。受自恣竟。如前师法以香花供养律藏。即下一点。当其年凡得九百七十五点。点是一年也。至梁大同元年。有隐士赵伯休。于庐山遇苦行律师弘度。得此点记年月。伯休因问度曰。自永明七年后云何。不复见点。度云。自彼已前皆得道圣贤手自下点。度乃凡夫止可奉持顶戴而已。故不复点也。伯休因旧点推至大同元年。凡一千二十年。今以此究参诸家传记。佛世尊诞生入灭之年并不相类。大抵西域山川之广。国土之多佛化之盛。各承一宗。此亦一家之说不可废。故附着于此。</p>
                      <p>　　(壬午)　○(四月宝融禅位于萧衍寻后之)</p>
                      <p>　　右萧齐七主二十四年(而禅于萧梁)</p>
<div class="jwbt-box"><div class="jwbt"><a name=j1613-01-14><a href="1613-01.htm#MENU-top">佛祖历代通载卷第十</div></div></a></a>
<p>　　⊙梁(姓萧氏四主都建康)○雷氏曰(高太世敬梁朝四主五十七年)</p>
                      <p>　　(壬午)　高祖武皇帝衍改天监(字叔达。南兰陵都里人。与齐同出。亦汉相何二十四代孙。父顺之为丹阳尹。母曰张氏。生帝状貌奇伟日角龙颜项有圆光身不映日。受齐禅后酷好佛法。降将侯景反叛举兵围帝于台城。断食而崩于净居殿。寿八十六。在位四十八年○或问曰。梁武终身奉佛。然困殍于台城。佛法之验其在何也。答之曰。有是疑乎。有是诮也。且夫人之性命业性定焉。苟往世之业会矣。岂今生之善革哉。故文中子曰。斋戒修而梁国危非释迦之罪也。缘行齐废帝之愆。值侯景台城之困业理既昭。惑疑遣矣)</p>
                      <p>　　⊙道家太清经。及众醮仪十卷。乃梁时陶弘景妄造(出珠林)</p>
                      <p>　　⊙(癸未)　武帝诏曰。大士宝志迹拘尘垢神游冥寂。水火不能燋濡。蛇虎不能侵惧。语其佛理则声闻以上。谈其隐沦则遁仙高者。岂可以俗法常情空相疑忌。自今中外任便宣化。帝一日问志曰。弟子烦惑未除。何以治之。答曰。十二。帝问。其旨云何。答曰。在书字时节刻漏中。帝益不晓。他日更问国祚有留难否志指其颈示之。帝曰。朕享国几何。答曰。元嘉。元嘉。帝喜以为倍宋文之年。时革命之初帝临政刻急。志假帝神力。令见先君受极苦于地下。由是恤刑。尝诏画工张僧繇寒志像。僧繇下笔辄不自定。既而以指厘面门分披。出十二面观音。妙相殊丽或慈或威。僧繇竟不能写。他日与帝临江纵望。有物溯流而上。志以杖引之。随杖而至。乃紫旃檀也。即以属供奉官俞绍雕志像。顷刻而成。神采如生。帝悦以安内庭时法云云光二师俱有重望。每讲法天辄雨华。帝疑其证圣。夜于便殿焚疏请志偕光云三大士斋。翌日志独赴。而光云俱未知。帝由是益异其礼。又尝与帝登钟山之定林寺。指前独龙冈阜曰。此为阴宅则永其后。帝曰。谁当得之。曰先行者得之。至十三年。大士示寂。帝忆其言。以金二十万易其地。建浮图五级其上。镇以无价宝珠。敕王筠勒碑。葬日车驾亲临致奠大士忽现于云间。万众欢呼声震山谷。自是道俗奉祀。奇瑞显应为天下万一。凡大士所为秘谶偈句多着南史。为学者述大乘赞十篇科诵十四篇并十二时歌。皆畅道幽致。其旨与宗门冥合。今盛传于世。</p>
                      <p>　　⊙是岁帝妃郄氏者。初生有赤光照室。器皿尽明。及长性明惠。善隶书读史传女工之事靡不闲习。宋齐间诸王求婚。父晔皆不许后以适帝。生三女。帝为雍州刺史而妃薨。其性酷妒。及是化为巨蟒入于后宫。通梦于帝。帝体将不安蟒辄激水腾涌。或现龙形光彩照灼。因于露井上为殿衣服委积。置银辘轳金瓶灌百味以祀之。帝毕世不复议立皇后云。</p>
                      <p>　　⊙(甲申)　天监三年四月八日。帝率道俗二万余人升重云殿。亲制文发愿。乞凭佛力永弃道教。不在崇奉。略曰。经云。发菩提心者即是佛心。一切散善不得为喻。弟子萧衍比经荒逆耽事老君。累叶相承深此邪法。今舍弃奋习归仗正因。愿使未来世童男出家广弘经教化度含识。共证菩提。宁在正法中长沦恶道。不乐归依老子暂得神仙。陟大乘心永离邪见。正愿诸佛证明菩萨摄受。弟子萧衍和南。</p>
                      <p>　　十一日敕门下曰。大经中说。九十六种唯一佛道是其正道。余皆邪也。朕舍道以事诸佛正内之道。公卿能入此誓者各可发菩提心。老君周公孔子等。虽是如来弟子化迹既邪。止是世间之善。不能革凡成圣(具载如弘明集)</p>
                      <p>　　⊙是岁诏隐士何点。点以巾褐入见帝。帝赐之酒。特除侍中。点前席将帝须曰。乃欲臣老子耶。固辞不受。复诏何胤。胤谓使者曰。吾年五十七矣。月食四斗米不尽。那复有宦情耶。帝知不可致。有旨给白衣尚书禄。胤苦辞。晚入虎丘之西寺讲维摩经。及将终梦天女六十余人列于前。及寤犹见之如故。即具浴俨衣冠。少顷而卒。何氏自晋司徒充宋司徒尚之。并建大义伸明佛法。累叶遵承至胤侄侍中敬容而止。</p>
                      <p>　　⊙(丙戌)　五年帝注大品。臣僚命法师法云讲之。云辞疾不赴。帝遣使强起之曰。将冀流通。非高德无以凭也。云始从之。云最有誉当世。雅为昭明太子所敬。儒释两优。为天下第一。</p>
                      <p>　　(戊子)　魏改永平。</p>
                      <p>　　⊙(己丑)　八年。魏主于式干殿。为诸僧及朝臣讲维摩诘经。时魏朝专尚释氏不事经籍。中书侍郎裴延隽上疏。以为汉光武魏武帝虽在戎马间未尝废书。先帝行师还都。手不释卷。良以学问多益不可辍故也。陛下升法座亲讲大觉。凡在瞻听尘蔽俱开。然五经治世之楷模。应务之所先。伏愿经书互览孔释兼存。则内外俱周真俗斯畅。时洛阳中国沙门之外。自西域来者三千余人。魏主别立永明寺千余间。以处之远近承风无不事佛。比及延昌州郡凡一万三千余寺。僧至二百万。</p>
                      <p>　　⊙(辛卯)　十年诏法师僧旻。入惠轮殿讲胜鬘经。帝临听。公卿毕集。有旨于庄严寺建八座法轮。妙选奇杰番次主之。时以旻为第一。当讲日听者倾都。堂无容足。名士刘叶尝谓旻曰。法师佛学有余。何故弘义多伸儒旨。旻曰。昔生公以顿悟通经。次公以毗昙发论。若贫道初不以儒释限。但据文义所向耳。沙门道超者频年力学。慕旻公之讲。誓欲齐之。夜梦神告之曰。旻公毗婆尸佛时预宣法化。君新发意者何能类之。第自求成名。不必苟齐也。旻性谦冲不恃能矜物。一时公卿道俗咸推仰之。</p>
                      <p>　　(壬辰)　魏改延昌。</p>
                      <p>　　⊙十一年有旨。命宝亮法师授涅槃义疏。帝为之序。略曰。离文字以设教。忌心相以通道。欲使玟玉异价泾渭分流。制六师而正四倒返八邪而归一味。则法雨降而燋种受荣。慧日升而长夜蒙晓。发迦葉之悱愤。吐真实之诚言。虽复三施等于前。五大陈于后。三十四问参差异辩。方便劝发各随意答。举要论经不出两途。佛性开其有本之源。涅槃明其归极之旨。非因非果不起不作。义高万善事绝百非。空空不能测其真际。玄玄不能穷其妙门。自非德均平等心合无生。则金墙玉室岂易入哉。</p>
                      <p>　　⊙(癸巳)　下诏曰。夫宗庙牺牲修行佛戒。蔬食断肉省贪绝欲。天下水陆不令搜捕。又敕太医不使肉药。公家织官锦帛并断。又造断酒肉文。及着净业赋。</p>
                      <p>　　(甲午)　天监十三年志公和尚示寂。</p>
                      <p>　　⊙是年特进沈约卒。约字休文。婺州东阳人。左目重瞳。腰有紫志。少为书生。名闻一时。以风流见称。而肌体清臞。时谓沈郎瘦。甚为武帝所重。官业具南史。尝出意撰声律以革古诗。后世取则。号曰四声。约甚精佛理。着中食论。理趣甚高。其略曰。人所以不得道者。由于心神昏惑。心神所以昏惑。由于外物扰之。扰之大者其事有三。一则势利荣名。二则妖妍靡曼。三则甘旨肥醲。荣名难日用于心。要无晷刻之累。妖妍靡曼方之已深。甘旨肥醲为累甚切。万事纭纭皆三者之枝叶耳。圣人知不断此三事求道无从可得。乃为之法使简而易从。若也直云。三事惑本并宜禁绝。而此三事。是人情所甚惑。念虑所难遣。虽有禁之之旨。而事难卒从。譬如方舟济河。岂不欲直至彼岸。河流湍急。会无直济之理。不得不从流。靡久而获至。非不愿速。事难故也。禁此三事。事宜有端。何则食之于人不可顿息。其于情性三累莫甚。故推此晚食并置中前。自中之后清虚无事。因此无事念虑得简。在始未专。在久自习。于是束以八支纡以禁戒。靡曼之欲无由得前。荣名众累稍随事遣。故云。往古诸佛过中不餐。此盖是遣累之筌罤。适道之捷径。而惑者咸谓止于不食。此乃迷于向方。不知厥路者也。又尝着设会谓意谓如来在日。众居伽蓝不置食具。时至则分卫持钵以福众生。今之僧徒一皆违废。不止不持中食。甚者甘腴厨膳丰美饮食。或遇请召得蔬蔌之具。莫不颦蹙以为不能甘也。此岂有志于道哉。其论略曰。出家之人本资行乞。戒律炳然。不许立厨帐并蓄净人。今既取足官寺。行乞事废。或有持钵登门。便呼为僧徒鄙事。既为众所鄙耻。不复行乞。悠悠后进求理者寡。将谓乞食之业不可复行。由净饭王子转轮之贵。持钵行乞以福施者。岂不及千载之外凡庸沙门躬命仆竖自营口腹者乎。行乞受请二事不殊。今不复行乞。又不赴请。则行乞之法于此永冥。此法既冥则僧非佛种。佛种既离则三宝坠地矣。约有文集百余卷。行于世。</p>
                      <p>　　⊙(乙未)　是年魏胡太后。作永宁石窟二寺。极土木之美。而永宁尤盛。有金像高丈八尺如中人者又十躯。为浮图九级。筑基下及黄泉。其高九十丈。上立刹复高十丈。每夜静铃铎声闻十余里。佛殿如太极殿。三门如端门。僧房千楹。玉珠锦绣。骇人心目。未几雷电火爇其塔。远近咸见烟焰中有塔升空而没。后月余有自东州来者云。此日见塔乘空飞海上。而望海者时亦见之。</p>
                      <p>　　(丙申)　魏孝明帝诩(宣武次子。六岁即位。胡太后临朝。在位十二年。十九岁崩。葬定陵。改熙平)</p>
                      <p>　　(戊戌)　魏改神龟。</p>
                      <p>　　⊙(己亥)　会稽沙门惠皎。以宝唱所撰名僧传颇多浮泛。因着高僧传十四卷。始元汉永平十年终于是岁。凡四百五十三载。二百五十有七人。附见者二百余人。开其德业大略为十例。其自叙曰。前古撰集多曰名僧。然名者实之宾也。若实行潜光则高而不名。若寡德适时则名而不高。兹焉用纪。高而不名则备今录。世以为确论。</p>
                      <p>　　⊙释僧朗者。常诵法华。风度凝远饮啖不常。每出一狗一猴随之。日循乞得饮膳。即置木盂中。食毕举其余以饲猴狗。善作龟藏。或时手足头颈俱缩不见。又尝登舟初无篙力。朗坐其中猴狗驯侧。舟自溯流而上。法师道英。初隐太行山禅宴。树枝萦结如盖覆之。居久之弃去。行龙台泽。观游鱼爱之。即解衣入水。宴坐深渊七日而出。又尝隆冬睹严冰爱其莹澈。就卧其上信宿而起。晚居蒲州普济寺。一日讲起信。至真如门奄尔气绝。众意其逝矣。有都讲识之。即谓众曰。此入灭尽想耳。三日乃苏矣。</p>
                      <p>　　(庚子)　改普通○魏改正光。</p>
                      <p>　　⊙普通元年。帝于禁中筑圆坛。将禀受归戒。妙选德行尤异者为之师。朝议以惠约法师望高。诏至。约以礼逊让不许。夏四月丁巳。帝行问道。礼禀约为师授具足戒。方羯磨次甘露降于庭。有三足乌二孔雀。历阶驯伏。帝大悦。赐约别号智者。自是入朝必设特榻处之。而帝座其侧。凡太子诸王公卿道俗从约授戒者。四万八千人。沙门虽在耆艾。亦重禀授。独法云公曰。吾既戒矣。其可以佛法为人事耶。于是议者高之。</p>
                      <p>　　⊙时有达禅师者。得水观三昧。每入此定。有窥之者。唯见清水凝渟满室。沙门道仙从达游。得火光三昧。所居之室玄夜大明焉。</p>
                      <p>　　⊙帝留神法门。时释子多纵率。主僧懦不能制。帝患之。欲自以律行僧正事。诏下京城大德。无敢议者。独藏法师以为佛法渊博非一人能尽之。执不奉诏。帝讶之。召入光华殿问状。藏面陈大旨。秉执有据。帝不能夺。遂从之。藏退谓诸僧曰。上以佛法为己任诚当推顺。然衣冠家子弟十辈。犹不能俱称父意。今糅杂五方之众而以一己好恶绳之。戒律将废矣。诸君不虑此何也。法云公叹曰。教理深致未能多谢。一日之事良可愧服。</p>
                      <p>　　⊙帝自受具。寝处略同沙门。虽宫禁每亦恣僧游览。独禁御座而已。藏公一日升殿登之。左右呵止之。藏曰。贫道定光金轮之裔。宁愧此座。倘见杀不虑无受生处。帝闻置之弗罪。藏少时遇相者曰。法师寿不过三十一藏。岁惧日诵金刚般若。至期梦前人复来告曰。法师以般若力故。寿倍僧矣。又尝梦维摩诘降其房与语。临别以素麈尾遗之而去。藏自是玄辩日新矣。</p>
                      <p>　　⊙魏正光元年孝明帝加元服。命沙门道士讲道于禁中。时道士姜斌沙门昙谟最对论。帝曰。佛与老子同时否。姜斌曰。按开天经云。老子西入化胡。佛充侍者。明是同时。昙谟最曰。老子当周何年而生。斌曰。定王三年生。简王四年仕于周。敬王四年年八十五西入化胡。最曰。吾佛以周昭王二十四年诞生。穆王五十二年灭度。自世尊灭度至定王三年。凡三百四十五年。老子方生。及敬王元年老子西游。则世尊示寂已四百二十五年矣。据此相去悬远。而言化胡。无乃谬乎。斌曰。佛生周昭之世。有何文记。最曰。周书异记。汉法本内传。并有明文。斌曰。孔子制法。于佛迥无文记何也。最曰。孔子有三备十经。谓天地人也。佛之文言出于中备。斌曰。孔子圣人何假十乎。最曰。佛是众圣之王。达一切含识先后际。吉凶终始不假卜筮。自余小圣虽晓未然。必藉蓍龟方通休咎。时侍中刘腾宣敕曰。姜斌论无宗旨。宜退席。又问。开天经何从而得。是谁所说。可疾取来。及取经至。帝命群臣详定真伪。时太尉萧综太傅李寔洎公卿大夫百六十余人。览毕劾奏曰。老子止着五千文。更无他说。今姜斌所据。文词鄙俚宗旨乖谬。既渎先师又罔圣德。罪当惑众。制可。将抵以刑。三藏菩提流支奏解。斌特流马邑。昙谟最善大小乘有律行。初在邯郸说律。感异比丘六十余辈降席听戒。流支每见称为东方开士焉。</p>
                      <p>　　⊙魏书佛老志曰。道家之源出于老子。其自言也。先天地生以资万类。上处玉京为神王之宗。下在紫微为飞仙之主。千变万化有德不德。随机应物厥迹无常。授轩辕于峨嵋。教帝喾于牧德。大禹闻长生之诀。尹喜受道德之旨。至于丹书紫字升玄飞步之经。五石金光妙有灵洞之说。不可胜纪。其为教也。咸蠲去邪累澡雪精神。积行树功累德增善。乃至白日升天长生世上。是以秦皇汉武甘心不息。劳心竭思所在追求。终莫之致。退恨于后。故有栾大徐氏之诛。然其道惑人效学非一。灵帝置华盖于濯龙。设坛场而为礼。及张陵授道于鹤鸣。因传天宫章本千有二百。弟子相授其事大行。斋祠跪拜各有成法。于是三元九府百二十宫。一切诸神咸所统摄。又称劫数颇窃佛经。及其劫终称天地俱坏。其书多有禁秘。非其徒不得辄观。至于化金销王行符敕水奇方妙术万等千条。上云羽化飞天。次称消灾减祸。故好异者往往而尊事之。初文帝入宾于晋。从者云登仙伊阙。太祖好老子之言。诵咏不倦。天兴中仪曹郎董谧上服食仙经数十篇。乃置仙人博士。立仙坊煮炼百药。封西山以供其薪蒸。令死罪者服之。多死无验。久之太祖意少懈乃止。</p>
                      <p>　　(壬寅)　魏用正光历。</p>
                      <p>　　(癸卯)　铸铁钱。民盗铸者多。物价腾踊。</p>
                      <p>　　(乙巳)　魏改孝昌。</p>
                      <p>　　(丁未)　改大通。上幸同泰寺舍身。</p>
                      <p>　　⊙初祖菩提达磨大师。天竺南印度国香至王第三子也。王薨师出家。遇二十七祖般若多罗付以大法。因问。我既得法。宜化何国。多罗曰。汝得法已。俟吾灭度六十余年。当往震旦国阐化。曰彼有法器堪继吾宗。千载之下有留难否。多罗曰。汝所化方。得菩提者不可胜数。吾灭度后彼有劫难。水中文布善自降之。汝至时南方不可久留。听吾偈曰。路行跨水复逢羊。独自凄凄暗度江。日下可怜双象马。二株嫩桂久昌昌。复演八偈。皆预为谶。至多罗示寂。师演化本国。会其侄异见王者轻毁三宝。师遣其徒波罗提。微现神力摄化归正。师以震旦缘熟即别其众。而异见王枉驾见师。曰告之曰。当勤修福行护持三宝。吾去非晚一九即回。王泣曰。叔既有缘在彼。非吾所留。唯愿不忘父母之国。事毕早回。遂具大舟实以众宝。王躬率臣僚送至海滨。师同商驭舟达于南海。广州刺史萧昂馆之。以表闻奏。有诏迎见。师入朝。帝问。朕即位以来。造寺写经度僧。不可胜数。有何功德。师曰。并无功德。帝曰。何以并无。师曰。人天小果有漏之因。虽有非实。帝曰。何谓真功德。师曰。净智妙明体自空寂。如是功德不于世求。帝曰。何为圣谛第一义。曰廓然无圣。帝曰。对朕者谁。曰不识。帝不省玄旨。师迟留数日。遂度江之魏。止于嵩山少林寺。终日壁观而已。有僧神光者。因神人发起来见师。师端坐不顾。会天大雪。光立雪中。至积雪过膝。师悯而问曰。汝久立雪中。求何事耶。光曰。唯愿大慈开甘露门广度群品。师曰。诸佛无上妙道旷劫难逢。岂小德小智轻心慢心欲冀真乘徒劳勤苦。光闻诲励喜不自胜。即以利刀自断左臂置于师前。师曰。诸佛最初求道重法忘身。汝今断臂吾前。求亦可矣。光承其言即易名惠可。复问曰。诸佛法印可得闻乎。师曰。诸佛法印匪从人得。曰。我心未宁。乞师与安。师曰。将心来与汝安。可曰。觅心了不可得。师曰。与汝安心竟。久之为可等略辨大乘入道四行。其辞曰。</p>
                      <p>　　夫入道多云。要而言之。不出二种。一理入。二行入。理入者。谓藉教悟宗。深信含生同一直性。但为客尘妄想所覆不能显了。若舍妄归真凝住壁观。无自无他凡圣一等。坚住不移。更不随于文教。此则与理冥符。无有分别寂然无为。名之理入。行入者。有四。一报冤行。二随缘行。三无所求行。四称法行。谓报冤行者。凡修道人若受苦时。当念我从往昔无数劫中。弃本逐末流浪诸有。多起冤憎违害无限。今虽无犯。是我夙殃恶业果熟。非天非人所能见与。甘心忍受都无怨恨。作是观时与理相应。体冤进道。故名报冤行。随缘行者。众生无我并缘业所转。苦乐齐受皆从缘生。若得胜报荣誉等事。皆是过去夙因所感。缘尽还无何喜之有。得失从缘心无增减。喜风不动冥顺于道。名随缘行。无所求行者。世人长迷处处贪着。智者悟真安心无为。万有皆空无所希冀。三界久居犹如火宅。有身皆苦谁得而安。了达此处息念无求。故经云。有求皆苦无求乃乐。是则无求真为道行。故名无所求行。称法行者。性净之理因之为法。此理众相斯空。无染无著无此无彼。经云。法无有我。离我垢故。智者信解此理。应当称法而行。法体无悭。于身命财行檀舍施。心无悭惜。达解三空不倚不着。但为无垢。称化众生而不取相。此为自行。亦复利人。庄严菩提之道。檀施既尔。余五亦然。为除妄想。修行六度而无所行。是名称法行。</p>
                      <p>　　大同元年十月。师将示寂。道副尼总持道育惠可等。侍侧。曰时将至矣。汝等盖各言所得乎。时道副曰。如我所见。不执文字不离文字。而为道用。师曰。汝得吾肉。尼总持曰。我今所见。如庆喜见阿閦佛国。一见更不再见。师曰。汝得吾皮。道育禅师曰。四大本空五阴非有。而我见处无一法可得。师曰。汝得吾骨。大师惠可即礼三拜复依位而立。师曰。汝得吾髓。即顾谓可曰。世尊以正法眼藏付嘱大迦葉。展转传授以至于吾。吾今付汝。汝当护持。并授汝袈裟以为法信。可跪受其衣。愿闻指示。师曰。内传法印以契真心。外付法衣以定宗旨。后代浇薄疑虑竞生。谓吾西土汝乃此方。凭何得法以何为证。或遇难缘。但出此衣用以表信。其化无碍。至吾灭后二百余年。衣止不传。法周沙界。潜符密契千万有余。汝当阐化勿轻未悟。一念回机便同本有。听吾偈曰。吾本来兹土。传法救迷情。一花开五叶。结果自然成。又曰。吾有楞伽经四卷。亦付与汝。即是如来心地要门。吾自离南印来此东土。见赤县神州有大乘气象。遂逾海越漠为法求人。际会未谐如愚若讷。今得汝传授。吾意已终。乃与其徒往禹门千圣寺。有期城太守杨炫之。问曰。西天五印师承为祖。其道云何。师曰。明佛心宗行解相应。名之曰祖。炫之曰。弟子素奉三宝而智慧昏蒙。愿师慈悲开示宗旨。师以偈答之曰。不睹恶而生嫌。不观善而勤措。不舍智而近愚。不抛迷而就悟。达大道兮过量。明佛心兮出度。不与凡圣同缠超然。名之曰祖。炫之闻偈乃稽首曰。愿师慈忍久住世间。师曰。吾化缘已毕传法得人。吾即逝矣。是日端坐而寂。门人奉全身葬熊耳山定林寺。明年魏使宋云西域回。遇师于葱岭。手携只履翩翩独迈。云问。师今何往。曰西天去。及云归朝具言其事。门人启圹唯空棺只履存焉。梁武帝闻师显化始末如此。遂亲撰碑。刻石于钟山。</p>
                      <p>　　论曰。昔嵩明教着传法正宗记。称达磨住世凡数百年。谅其已登圣果得意生身。非分段生死所拘。及来此土示终葬毕。乃复全身以归则其住寿固不可以世情测也。传灯录云。师以九月二十一日至广州。刺史以表闻奏。帝遣使赍诏迎之。师以十月一日至金陵。然自广至金陵亡虑三千余里。将命者往而复。师方启行。岂以十日之间能历三千里乎。又谓魏孝明帝钦师异迹三屈诏命。师竟不下少林。及师示寂。宋云自西域还遇师于葱岭。孝庄帝有旨令启圹。如南史普通八年即大通元年也。孝明以是岁四月癸丑殂。师以十月至梁。盖师未至魏时。孝明已去世。及其子即位未几。为尔朱荣所弑。乃立孝庄帝。由是魏国大乱。越三年而孝庄殂。又五年而分割为东西魏。然则吾祖在少林时。正值其乱。及宋云之还则孝庄去世。亦五六年。其国至于分割久矣。乌有孝庄令启圹之说乎。奋唐史云。后魏末有僧达磨。航海而来。既卒。其年魏使宋云于葱岭回见之。门徒发其墓但有只履而已。此乃实录也。又谓光统律师菩提流支数下毒害师。师遂不救。呜呼甚哉。光统流支法门龙象。讵能尔乎。是皆立言者误也。虽然吾宗从上来事。昭昭若揭日月而行。故二祖礼三拜后依位而立。当尔之际。印尘劫于睡息。洞刹海于毫端。直下承当全身负荷。正所谓通玄峰顶不是人间。入此门来不存知解者也。抑乌有动静去来彼此时分而可辩哉。</p>
                      <p>　　(戊申)　魏庄帝子攸(献文之孙。彭城王第三子。是年二月孝明为胡太后鸩之。时尔朱荣立帝即位。二年改元建义。永安二号后复欲篡逆求九锡。九月入朝。帝知召荣手杀之。其弟尔朱兆举兵向洛。立东海王晔。改元建明。十二月杀子攸。空宫百日。兆又以晔疏远杀之。而更立孝文之侄广陵王恭。是为节闵帝)</p>
                      <p>　　(己酉)　改中大通。</p>
                      <p>　　九月上幸同泰寺舍身。群臣以钱一亿万奉赎回宫。</p>
                      <p>　　(庚戌辛亥)　十月上幸同泰寺。升座讲涅槃经。十一月讲般若经。</p>
                      <p>　　⊙是年四月。昭明太子薨。太子讳统字维摩。天监元年生于霸府。三日而建康平。识者以为天命所集。幼聪睿。三岁受孝经论语。五岁遍读五经悉能讽诵。八岁于寿光殿讲孝经。名儒重臣毕集座侧。太子词吐华畅渊源无滞。皆钦服以为圣童。年十二于内省决狱。剖断平允。自是数使听讼。赖活者不可胜数。性慈孝美容止。读书数行俱下。过目忆诵无违。帝既留心内典躬自讲说。太子亦天性好佛。凡释部经论披览略遍。于东宫别立惠义殿。专为法集之所。招引名僧。撰次法事仪注。及立三谛等义。世咨美之。母薨每哭辄动绝水浆不入口。帝敕左右宣旨曰。毁不灭性圣人所制。不胜哀比于不孝。有我在那得自毁如此。即可强进饮粥。太子奉旨始进粥。体素肥腰带十围。至是减削过半。帝寻委以军国政事。太子处决无留滞。引纳天下奇材赏爱无倦。东宫有书凡二万余卷。群贤毕集。文雅之盛由晋已来未之有也。尝游后池乘彩文舸。摘芙蕖以嬉。姬人荡舟没溺而出。感疾动股。恐贻帝忧。不以闻。遂薨。天下哭之如丧其亲焉。</p>
                      <p>　　⊙刘勰者名士也。雅为太子所重。撰文心雕龙五十篇。家贫不婚娶。依沙门僧裕遂博通经论。区别部类而为之序。定林寺藏经即其铨次也。中书令沈约绝重其文。常置几桉间。凡都下寺塔及名僧碑碣皆出其手。累官通事舍人。表求出家。先燔须自誓。帝嘉之。赐法名惠地。</p>
                      <p>　　安定王朗改中兴(十月高欢起兵言都。讨尔朱氏。乃奉太武玄孙朗。行至芒山。既平尔朱兆。以朗疏远。又以恭英毅难制。乃幽之。假安定王诏奉之。文曰孙修即位)</p>
                      <p>　　节闵帝恭改普泰(是年安定王节闵帝皆为高欢所杀)</p>
                      <p>　　右魏自太祖(登国丙戌凡十二主。百四十九年。至梁中大通而分东西之焉)</p>
                      <p>　　(壬子)　西魏孝武修改永熙(字孝则。孝文之孙。广平武穆王怀之子。高欢废节闵而立帝。欢有不臣之迹。帝欲除之。欲觉举兵内发。帝恐奔长安。依关西大都督字文泰。在位三年。寿二十五)</p>
                      <p>　　(癸丑)　大通五年。义乌双林大士者。姓傅氏名翕法号善惠。年十六纳刘氏女妙光为室。生二子普建普愿。尝有西域沙门嵩头陀者。见大士曰。吾与汝毗婆尸佛所同发誓。今兜率宫衣钵现在。何日当归。因命临水观其影见圆光宝盖。大士笑谓之曰。炉鞴之所多纯钱。良医之门足病人。度生为急何思彼乐乎。居无几常见释迦金粟定光三如来放光袭其身。大士喜曰。吾得首楞严三昧。即舍田宅及卖妻子。得钱五万以设法施会。遂于松山之顶。因双梼树创寺而居。故名双林。日自营作夜则行道。有偈云。空手把锄头。步行骑水牛。人从桥上过。桥流水不流。复一日于山顶。绕连理双树行道。感七佛相随。释迦前引维摩接后。唯释尊频顾大士共语。由是异迹日显。是年正月十五日。遣弟子傅暀致书于朝。其辞曰。</p>
                      <p>　　双林树下当来解脱善惠大士。白国主救世菩萨。今欲修上中下善悉能受持。其上善略以虚怀为本。不着为宗。无相为因。涅槃为果。其中善略以治身为本。治国为宗。天上人间果报安乐。其下善略以护养众生胜残去杀普令百姓皆禀六斋。今闻皇帝崇法欲申论义未遂襟怀。故遣弟子傅暀告白。暀投书太乐令何昌。昌曰。约法师犹置启。翕是国民。又非长老。殊无谦卑。岂敢进达。暀烧手御路。昌乃驰往同泰寺询皓法师。劝速呈。二月十一日进书。帝览之。遽遣诏迎。既至。帝问曰。从来师事何人。答曰。从无所从。来无所来。师事亦尔。昭明太子问大士。何不论义。答曰。菩萨所说非长非短非广非狭非有边非无边如如正理。复有何言。帝曰。何为真谛。答曰。息而不灭。帝曰。息而不灭。此则有色。有色故钝。如此则居士未免流俗。答曰。临财无苟得。临难无苟免。帝曰。居士大识礼。答曰。一切诸法不有不无。大千世界所有色像莫不皆空。百川丛注不过于海。无量如法不出真如。如来何故于三界九十六道中独超其最。视一切众生有若赤子。天下非道不安非礼不乐。帝默然。大士辞退。异日帝于寿光殿讲金刚经。圣师云。大士能耳。帝即召大士。大士对帝执拍板讲经。唱成四十九颂。遂还双林。至陈太建元年四月将示寂。谓其徒曰。此身甚可厌恶。众苦所集。要在护持三业精勤六度。若堕地狱卒难得脱。常须忏悔。又曰。吾灭已不得移寝床。七日当有法猛上人持像及钟来镇于此。弟子问。既归寂后形体如何。曰山顶焚之。问若不遂复何如。曰勿用棺敛。但累甓为坛移尸于上。屏风周绕绛纱覆之。上建浮图随意安立。又问诸佛灭度时皆说功德。师之发迹可得闻乎。曰。我从第四天来为度汝等次补释迦。故大品云。有菩萨从兜率天来。诸根猛利疾与般若相应。即吾身是也。言讫跏趺而逝。寿七十有三。至七日上人法猛果持织成弥勒像及九乳钟来镇龛所。须臾不见。大士道具十余事。晋天福中钱王发塔取灵骨十有六片。皆紫金色。并道具。就府城南建龙华寺。塑像安置。大士尝着心王铭一篇。其辞曰。</p>
                      <p>　　观心空王。玄妙难测。无名无相。大有神力。能灭千灾。成就万德。体性虽空。能施法则。观之无形。呼之有声。为大法将。心戒传经。水中盐味。色里胶青。决定是有。不见其形。心王亦尔。身内居停。面门出入。应物随情。自在无碍。所作皆成。了本识心。识心见佛。是心是佛。是佛是心。念念佛心。佛心念佛。欲得早成。戒心自律。净律净心。心即是佛。除此心王。更无别佛。欲求成佛。莫染一物。心性虽空。贪嗔体实。入此法门。端坐成佛。到彼岸已。得波罗蜜。慕道真士。自观自心。知佛在内。不向外寻。即心即佛。即佛即心。心明识佛。晓了识心。离心非佛。离佛非心。非佛莫测。无所堪任。执空滞寂。于此漂沈。诸佛菩萨。非此安心。明心大士。悟此玄音。身心性妙。用无能改。是故智者。放心自在。莫言心王。空无体性。能使色身。作邪作正。非有非无。隐显不定。心性虽空。能凡能圣。是故相劝。好自防慎。刹那造作。还复漂沈。清净心智。如世黄金。般若法藏。尽在身心。无为法宝。皆浅非深。诸佛菩萨。了此本心。有缘遇者。非去来今。</p>
                      <p>　　(甲寅)　东魏孝静善见改天平(孝文之孙。清河宣王亶之子。高欢迎立都洛迁邺。年十一即位。十七年。寿二十八岁)</p>
                      <p>　　⊙(乙卯)　改大同○惠约法师垂诫门人。言讫合掌而逝。帝辍朝三日。素服哭之。葬志公塔之左方。尝从约授戒者四万八千人。皆服缌麻哭送至塔。约尝所乘青牛垂泪悲鸣。及双鹤绕塔哀唳。弥月而去。</p>
                      <p>　　(丙辰)　作皇基寺○陶弘景号山中宰相。</p>
                      <p>　　⊙(丁巳)　东魏定州孙敬德。虔事观音。为贼横引坐罪。临刑念救苦观音。刀三斫不伤。三换刀俱折。有司以闻高欢。欢为表请免死。敬德还家。事像项有三痕。今世谓高王经出此也。</p>
                      <p>　　(戊午)　李胤之得佛舍利遂大赦○东魏改元象东魏元象元年。有使西域。回至葱岭。见达磨只履单己而西还。门徒启圹礼之唯存只履。</p>
                      <p>　　(己未)　东魏改兴和。</p>
                      <p>　　⊙(庚申)　佛祖传法偈。按禹门太守杨炫之铭系记云。东魏静帝兴和二年庚申。西魏文帝大统六年。梁武大同六年。高僧云启往西域求法。至龟兹国。遇天竺三藏那连耶舍欲来东土传法。云启曰。佛法未兴且同止此。遂将梵本译为华言。云启去游印土。那连亲将至西魏。值时多故乃入高齐。以宣帝礼遇甚厚廷居石窟寺。以齐方受禅。未暇翻译别经。乃将龟兹与之合所译祖偈因缘。传居士万天懿。乃殷勤扣问深悟玄旨。遂将校勘昭玄沙门昙曜同天竺三藏吉迦夜所译付法藏。失于次序兼无偈谶。写本进去魏朝证其差谬付法藏传乃魏武真君年中。崔浩寇谦之邪说毁灭佛法。至文成帝和平中重兴故缺。梁简文帝闻魏有本。遣使刘玄运往彼传写。归建康流布江表。唐贞元中金陵沙门惠炬将此祖偈往曹溪。同西天胜持三藏。重共参校。并唐初以来传法宗师机缘集成宝林传。光化中华岳玄伟禅师集贞元以来出世宗师机缘。将此祖偈作其基绪。编为圣胄集。开平南岳三生藏惟劲头陀又录光化以后出世宗匠机缘。亦以祖偈为由。集成续宝林传。宋景德中吴僧道原集传灯录进于真宗。敕翰林学士杨亿工部员外李淮太常丞王曙同议校勘具奏。诏作序编入大藏颁行。天圣中附马都尉李遵勖参石门聪禅师发明因缘。聚禅学僧列此祖偈世系事缘。成广灯录上仁宗。御制序文。敕入大藏流通。建中靖国元年沙门惟白将此祖偈以为标本。成续灯录进上(云云)。他宗不知其原。谓七佛偈无译。寡闻浅识一至妄谬。良可笑也。</p>
                      <p>　　⊙时隐士阮孝绪。陈留人也。家世仕宦。父彦大尉从事中郎。孝绪年十三通五经大旨。十六丁家难。终丧入钟山。听讲久之。母有疾。绪在席心惊而归。合药须生人参。躬入钟山采求未获。忽一鹿在前。心异之至鹿息处。果得人参。药成母疾得愈。齐尚书令王晏来候之。绪恶其人穿篱而遁。及晏被诛以非党获免。尝以鹿林为精舍。环以林池杜绝交游。世罕得而见之。御史中丞任昉欲访焉而不敢进。乃指鹿林谓其兄曰。其室则迩。其人甚远。繇是朝贵绝于造请。唯与裴子野交好。天监末累召不赴。天子以为苟立虚名以要显誉。故二何孝绪并得遂其高焉。南平元襄谓曰。昔君大父举不以来游取累。吾弟独执其志何也。绪曰。若麕麚尽可参驭。何以异乎騄骥哉。鄱阳忠烈王其姊夫也。岁时之馈。一无所受。与刘著作同年。刘卒。绪曰。吾其几何。即辨后事数日而亡。寿五十八。孝绪博极群书。无一不善。精力强记为学者所宗。既卒。门人谥曰文贞处士。初汉刘歆着七略。齐王俭着七志。孝绪普通四年着七录。前五曰内篇。六曰佛法录七曰仙道录。谓之外篇。刘歆七略则以道家为诸子。以神仙为方技。王俭七志则先道而后佛。孝绪七录则先佛而后道。盖所宗有不同。亦由其教有浅深也。</p>
                      <p>　　⊙七录内外图书。总四万四千五百二十六卷。凡天下之遗书秘记尽于此矣。内佛法录经律论等五部。凡五千四百卷。至隋文帝仁寿间。嘉则殿书凡三十七万卷。及唐开元中秘府以甲乙丙丁四部为次。列经史集四库。并唐之学者所著之书。共八万二千三百七十四卷。今唐书艺文志。四部著录者。凡五万二千一百卷。不著录者二万七千六百三十卷。共七万九千八百三十卷。其间释部特载僧俗二十五家所著之书。凡三百九十五卷而已。此古今书籍之数也。</p>
                      <p>　　(癸亥)　东魏改武定。</p>
                      <p>　　沙门尚圆为武陵王。遣宫中鬼怪。一称南无佛陀。鬼皆失所。自尔安静○是年黄门侍郎顾野王玉篇成。</p>
                      <p>　　(甲子　五四)　上自天监以来事佛长斋。日止一食。惟菜羹粝饭。</p>
                      <p>　　(丙寅)　改中大同。</p>
                      <p>　　(丁卯)　改太清。</p>
                      <p>　　⊙(己巳)　太清三年夏四月。逆贼侯景陷台城。以甲士五百人自卫。带剑上殿拜讫。帝神色自若。使引向三公坐榻。谓曰。卿在戎日久。无乃为劳。景惶惧不能对。出谓左右曰。吾每据鞍临敌。矢石交下了无所怖。今见萧公使人畏慑。岂非天威难犯。吾不复见之矣。及景自称大丞相而征求无已。帝愤之。遂寝疾。然斋戒不衰。日夕念佛不绝于口。独皇子侍侧。五月丙辰大测。不能进膳。久而口苦。索蜜未至。而举手曰荷荷。遂崩于净居殿。年八十有六。帝日角龙颜舌文八字。项有浮光身映日无影。右手文成武字。幼尝蹈空而行。所居之室常若云气。人或遇者体辄肃栗。前后受命符端凡六十余事。及即位太极殿常有六龙。各守一柱。其神奇异瑞自书契以来人君皆所未有。幼而好学。六艺备闲棋登逸品。至于阴阳纬候卜筮占决草隶尺牍骑射。并洞精微。虽登大位万机多务。犹手不释卷。然烛测光常至戊夜。撰通史六百卷金海三十卷五经义注讲疏等合二百余卷。赞序诏诰铭诔箴颂笺奏诸文凡一百二十卷。晚奉佛道日止一食。膳无鲜腴唯豆羹粝饭而已。或遇事拥不暇就食日才过中。便嗽口而坐。制涅槃大品净名三惠诸经义记数百卷。听览余暇即于重云殿同泰寺讲说。名僧硕学四部听众常万余。衣布衣木绵皂帐。一冠三载一被二年。自五十外便断房室不饮酒不取音乐。非宗庙祭祀大会飨宴及诸法事。未尝举乐。勤于政事。每冬月四更竟即敕把烛看事。执笔触寒手为皴裂。然仁爱不断。亲亲及所近幸愆犯多纵舍。坐是政刑珥紊。每决死罪常矜哀流涕然后可奏。性方正为居小殿暗室常理衣冠小坐。暑月未尝褰袒。虽见内竖小臣如遇严宾焉。谥曰武皇帝。庙号高祖(出南史)</p>
                      <p>　　⊙史官魏征曰。高祖固天攸纵聪明稽古。道亚生知学为博物。允文允武多艺多才。爰自诸生不羁之度。属昏凶肆虐天伦及祸。纠合义旅将雪家冤。曰纣可伐。不期而会。龙跃樊汉电击湘郢。剪离德如振槁。取独夫如拾遗。其雄才大略固不可得而称矣。既悬白旗之首。方应皇天之眷。而布泽施仁悦近来远。开荡荡之王道。革靡靡之商俗。大修文学盛饰礼容。鼓扇玄风阐扬儒业。介胃仁义折冲樽俎。声振寰区泽周遐裔。干戈载戢凡数十年。济济焉洋洋焉。魏晋以来未有若斯之盛也。然不能息末敦本斲雕为朴。慕名好事崇尚浮华。抑扬孔墨流连释老。或终夜不寐。或日旰不食。非弘道以利物。唯[飢-几+希]智以惊愚。且心未遗荣。虚厕苍头之位。高谈脱屣。终恋黄屋之尊。夫人之大欲在乎饮食男女。至于轩冕殿堂。非有切身之慈。高祖屏除嗜欲眷恋轩冕。得其所难而滞其所易。可谓神有所不达。智有所不通矣。</p>
                      <p>　　论曰。魏郑公论梁武帝。可谓天下仁人之言也。而新唐史萧瑀传赞。亦曰。梁萧氏兴江左。实有功在民。厥终无大恶。以浸微而已。故余祉及其后裔。以此验郑公之论。益可详矣。然韩退之尝曰。梁武饿死台城。盖谓其屏嗜欲绝午后食至临终斋戒不衰。在恣情丰美享用者视之。近乎饿死耳。犹孔子称伯夷叔齐饿死首阳。其微意乃所以成其美焉。岂谓不得食而饿死哉。凡谓得失成败。如魏郑公之言。乃春秋责备贤者之旨。得不为万世之公道哉。</p>
                      <p>　　⊙(庚午)　简文纲改大安(字世赞。小字六通。武帝第三子。侯景破台城立帝。大安二年景又废之)</p>
                      <p>　　右东魏十六年(而高洋篡之)</p>
                      <p>　　北齐(姓高氏五主都于邺)雷氏曰(神武文襄文宣孝昭武成后主。北齐五帝。二十九年)</p>
                      <p>　　高祖神武帝欢(字贺六。浑渤海蓨人。崩于晋阳。葬漳水矣)</p>
                      <p>　　文襄帝澄(字子惠。高祖长子。为梁将所害。寿二十九岁也)</p>
                      <p>　　文宣帝洋(字子进。高祖次子。承父相位。朝臣使受禅。使中张亮谓孝静曰。五行递运有始有终。愿陛下远法尧舜。孝静敛容避逊而出。齐王洋入即位。降封孝静为中山王。洋恶过桀纣。复鸩静帝在位十年。改元天保。寿三十一)</p>
                      <p>　　⊙沙门慧文禅师。当齐高之世独步河淮。法门非世所知。履地戴天莫知高厚。阅中论发明。论是龙树所说。故遥禀焉。是为台宗二祖北齐尊者(九祖传)</p>
                      <p>　　(辛未)　侯景(怀朔镇人。初仕高欢为将。拥兵十万专制河南十三州。欢死降梁祖。后反改梁祖立简。是年弑简自立称汉。改年太始。登太极殿御床脚陷。借立百日。陈[栗-木+(革*月)]先杀之)</p>
                      <p>　　⊙(壬申)　元帝绎改承圣(字世诚。小字七符。武帝第七子。初父梦僧眇一目执香炉云。托生王宫。已而母梦月坠怀中。后生帝也。首封湘东王。统义兵于江陵。既台城失守。即位于江陵。复命陈[栗-木+(革*月)]先王僧辨破侯景。又为诗四绝。西魏进士襄弑之。寿四十七。在位三年)</p>
                      <p>　　西魏废帝钦(受帝太子。字文泰立之。虽在位而制由泰。帝不胜愤。欲除之。泰觉遂废帝立恭帝即位。二年不改号)</p>
                      <p>　　⊙世尊示灭一千五百年矣。</p>
                      <p>　　承圣元年。三藏真谛将归天竺。至广州。刺史欧阳颜延之。制止寺沙门东恺等请译起信俱舍等论。谛有气宇风神爽迈。颜之子纥居别墅。在河渚间。谛每访纥。以坐具敷水面跏趺其上飘然往还。坐具略不沾润。或不敷具。即折荷叶而济。时好事多图画而奉祀之。</p>
                      <p>　　⊙荆山居士陆法和。少隐江陵清溪山。服勤沙门执弟子礼。及长出游。语音巴楚。容色异常。以操行绝等为梁湘东王所重。即以间散甚为诸公钦敬。初侯景始降。法和知其必叛。以语朱元英。元英不了其意。未久景围京城。元英求策。和曰。取果宜待熟。景遣将任约击湘东王。法和就乞军御之。对垒赤沙湖。贼因风纵火烧庐。法和以白羽挥风。风即返。约军大溃。士卒求约不获。法和曰。洲际有水刹。约在其下也。可往擒之。果得约。抱刹仰头出鼻。法和舍之。谓王曰。他日当得力。约后果立效。法和所至江湖必立放生池。切戒杀生。湘东王即位。是为元帝。以法和为郢州刺史。始法和欲大举定魏。帝不许。法和笑曰。吾尝不希释梵天王坐处。岂窥人王位耶。但于空王佛所与王有因缘。如不能用则奈业何。帝败归齐。齐宣帝喜其来。封太尉赐甲第。法和乞为佛寺。身居偏室。日手持香炉行道体佛烧香凝坐预期死日。时至坐去。尸缩三尺许。题壁曰。十年天子为尚可。百日天子急如火。周年天子递代坐。又曰二母生三天。两天共五年。指娄太后也。人惧涂削之。终不能去。其神异如此。</p>
                      <p>　　⊙承圣二年。北齐高帝。诏僧稠禅师。稠将启行。而峰峦振响飞走悲鸣。如是者三日而止。稠至京师降跸迎候。命入宫授菩萨戒。尽停五坊鹰犬及伤生之具。禁境内屠杀。稠留禁中四十日。出居外寺。寻有旨罢讲席。俾沙门尽习禅观。稠入谏帝。以为弘通教理渐诱童蒙正赖讲授。愿勿禁也。从之。及宣帝即位。尝谒稠。稠床坐不迎。其徒有劝迎者。稠曰。昔宾头卢尊者迎阿育王起行七步。致王失国七年。贫道虽寡德。冀帝获福耳。俄以此被谮。帝衔之。将复入寺按其不敬诛之。稠已知之。及帝入寺预出十里许候之。帝怪问。稠曰。恐身血污伽蓝。故远来就刃耳。帝惧然悔谢。谓其臣杨遵曰。朕不明几妄黩圣师。即奉之如故。因从容启帝曰。陛下前身罗刹也。今好杀盖余习耳。帝问。何以知之。稠请以盆贮水自咒之命帝临观。果自形正罗刹之状。仍有群罗刹随之。帝大惊。自是绝荤终日坐禅礼佛行道如旋风焉。</p>
                      <p>　　(三十九　甲戌)　敬帝方智(字惠相。小字法真。元第九子。元被西魏破江陵杀之。陈[栗-木+(革*月)]先杀王僧辨而立帝即位。以[栗-木+(革*月)]先为相。进封陈王。明年受禅。帝十六岁终。在位二年)</p>
                      <p>　　西魏恭帝廓(文帝第四子。字文泰以柳刺之言。废钦立帝。泰卒其子。觉袭相位进封周公。时年十有五岁。其叔宇文护逼帝禅位于觉。封帝为宋公。帝在政三年)</p>
                      <p>　　(乙亥)　改绍泰。</p>
                      <p>　　后梁(姓萧氏都江陵)雷氏曰(宣察岿琮西魏附庸。后梁三主三十四终)</p>
                      <p>　　宣帝察(字理孙。兰陵人。武帝孙。昭明太子统第二子也。字文泰立之于江陵。在位八年。改元大定。寿四十四矣)</p>
                      <p>　　⊙北齐敕二教角试。天保六年九月。下诏。敕诸沙门与道士达者十人亲自对校。于时金陵道士陆修静等初为梁武所弃。遂奔入魏。至是颇盛。而齐文帝复事佛。静等忌之。诣阙请与释子角法。有旨令上统法师克日较胜负。至期大集公卿。修静等以术咒僧衣钵及宫殿梁柱。皆举震动。诸僧相顾缺然无对。于是万众諠哗得以道流为胜。修静等雀跃鱼视高自矜夸。以己为神仙辈也。又言。沙门现一我即现二。今以小术诱之耳。帝顾谓上统曰。佛门岂无人哉。统曰。方术小技儒俗鄙之。况出家人也。既承天命令拒。可令最下座僧对之。于时有法师昙显。不知何许人。居下位被酒昂兀而坐。统令二人扶上高座。登而笑曰。向咒衣柱而飞动者。我故开门试卿术耳。令取稠禅师衣钵置地使咒之。静徒并力作法。逾时不能动。帝敕取衣一加十辈并不能举。显即自取置诸梁上使咒梁柱。亦不能动。显又曰。我先醉耳有所闻云。沙门现一我当现二。果尔否。静曰然。显乃翘一足曰。我正现一。请卿现二。静徒默无所为。相顾惭缩失色。独修静更欲以颊舌胜之。即曰。尔佛自言为内。内即小也。以道家为外。外即大也。显应声曰。然则天子居九重之内。亦应小于百官耶。静气咽无对。群臣皆呼万岁。忻跃而罢。显风度弘旷趣向叵测。后不知终。帝亲鉴臧否于十月乙卯朔日也。是月丙辰文帝诏曰。法门不二真法在一。求之正路寂泊为本。祭酒道者中世假妄。俗人未悟乃有祗崇。麴[麥*薛]是味丧昧虚宗。既乖仁祀之源。复违祭典之式。宜从禁止。无或遵风应。道士自谓得神仙者可上三爵台飞腾远举。不能尔者并宜改迷归正。诣昭玄上统剃度出家。繇是齐境道流遂绝矣。</p>
                      <p>　　⊙杜弼字辅言。中山曲阳人。年十三进士。甄琛问策。下笔如流。王澄见所答。叹曰。王佐才也。仕高欢甚见敬。使魏帝知弼深于佛理。问经中佛性法性何异。弼曰。正是一理。帝曰。说者言法性宽佛性狭如何。弼曰。在宽成宽在狭成狭。若论性体非宽非狭。帝曰。既言成宽成狭。何得非狭非宽。弼曰。若定是宽则不能成狭。若定是狭亦不能为宽。以非宽非狭故能宽能狭。所成虽异能成常一。帝曰善。奉使称旨既还。文襄问政要。弼曰。天下大务莫过刑赏二端。赏一人而天下喜。罚一人而天下服。二事得中自然尽善。文襄悦曰。言虽不多于理甚要。</p>
                      <p>　　(丙子)　改太平○右西魏二十五年(而禅于宇文周)</p>
                      <p>　　后齐。</p>
                      <p>　　⊙叙曰。元魏将季其祚分崩。肃宗孝明帝崇尚佛法。胡太后亲临国政。一纪之内天下晏然。及帝崩太后死。高欢诛贼尔朱荣于邺烧洛阳宫室。奉清河郡王立于邺。凡一十七载扶翼魏朝。至太清三年武帝崩。欢亦先殒。世子澄袭相王位。未几而殂。魏静帝乃逊位于高洋。即欢之第三子也。世族武川。仍都邺下。神用卓诡智愚混兼。十余年间教法中兴。僧至二百余万。寺院凡四万余所。六主相承二十有八年。为周所灭。齐书。著作王劭述佛曰。释氏非管窥所及。率尔妄言之。又引列御寇书。述商太宰问孔子圣人事。又黄帝游华胥氏之国。华胥氏之国在佛游神而已。此之所言仿佛于佛。石符姚世经译遂广。盖欲柔伏人心。故多寓言以方便。不知是何神异。浩荡之甚乎。其说人身心善恶世事因缘。以慈悲喜舍常乐我净。书辨至精明如日月。非正觉孰能证之。凡在顺首莫不归念。达人则谨其身口修其定慧。平等解脱究竟菩提。及僻者为之。不能通理。徒务费竭财力功利烦浊。犹六经皆有所失。未之深也已矣。</p>
                      <p>　　(丁丑)　右梁五十七年(而禅于陈)</p>
                      <p>　　后周(宇文氏。王木德。共五主都长安)雷氏曰(太祖闵明武宣静帝后周五主二十五年)</p>
                      <p>　　⊙叙曰。周之艺祖宇文觉者。即魏大丞相泰之世子也。泰举高阳王为帝。迁都长安号西魏。凡一十八年。废帝更立齐王为帝。四年而泰薨。觉承魏禅当年被废。立弟毓为帝。四年而殂。乃立弟邕。邕即周武帝也。阅十余年至建德初。惑于道士张宾等妖言。恶黑衣之谶除废释氏。毁寺院四万余所。僧三百万悉令还俗。洎灭齐未几改元宣政。五月而殂。太子赟立。自称天元皇帝。大象二年五月崩。太子衍立。明年二月禅位于隋。周五主凡二十五年国除。初宇文泰及大冡宰字文护。并崇重佛法。与西域三藏十余人宣译经论天文等。凡百余卷云。</p>
                      <p>　　周太祖文皇帝(小字黑獭。郡代武川人。其先出于炎帝之后。炎为黄帝[日*式]。子孙遁居朔野。有裔孙普回。狩得玉玺三细。文曰。皇帝玺。回以为天授。俗谓天文曰宇。乃遂以国号宇文并以为姓。后废齐即位焉)</p>
                      <p>　　孝闵帝觉(小字陀罗尼。文帝第二子。泰卒帝受魏恭帝禅。不改年号。王木德。在位二年)</p>
<div class="jwbt-box"><div class="jwbt"><a name=j1613-01-15><a href="1613-01.htm#MENU-top">佛祖历代通载卷第十一</div></div></a></a>
<p>　　⊙陈(都建康)　雷氏曰(陈高[栗-木+(革*月)]先文废宣后合为五主三十三年)</p>
                      <p>　　(丁丑)　高祖武皇帝(姓陈。讳霸先。字兴国。小字法生。吴兴长成下里人。受梁敬帝逊禅即位。年五十七。崩于璇玑殿。在位三年)</p>
                      <p>　　改元永定○周闵帝(字文觉。从兄护杀之而立毓)</p>
                      <p>　　叙曰。有梁祚微祸难自作。东魏贼侯景因隙来奔。高祖建义内之。封为河南王。乘宠作乱遂陷台城。先是梁湘东王出镇荆陕。使王僧辨陈霸先等平金陵。未几湘东王为西魏所灭。侯景既诛。僧辨仍为霸先所杀。太平元年梁敬帝逊位。霸先即帝位于金陵。以姓为国。盖吴兴长城下里人也。世本甚微。自云。汉太丘长陈寔之裔。身长九尺二寸。须长三尺。垂手过膝。神明高敬有大志略。众所推重。既临大宝复梁旧政崇重释氏。金陵旧来七百余寺侯景焚荡几尽。陈高祖悉皆修复。翻经讲道不替前朝。自创国至祯明三年。凡五主三十三年国入于隋。其二十四年与周同政。九载与隋同政。时天竺优禅尼国三藏法师拘那陀罗。陈言真谛。十四年间随处译经论疏传等四十八部。凡二百三十二卷云。</p>
                      <p>　　真观法师释门龙象也。时徐仆射领军御世。欲僧兵之。师驰书勉止。其言伤怛足以发回向之心。又着无性因缘论。</p>
                      <p>　　周明帝(毓小字统万。宇文之长子每在位四年。改元武定)</p>
                      <p>　　(庚辰)　文帝篟改天嘉(字子华。高祖兄昭烈王兴之长子。高祖与兄同经营帝业故遗诏立之。天康乙酉崩于有觉殿。在位七年)</p>
                      <p>　　周(明帝中从兄护毒死而立弟邕)</p>
                      <p>　　⊙沙门稠禅师乃魏跋陀三藏之资也。受具往嵩山少林。又抵覃怀王屋之柏岩寺。解二虎斗。由是举世知名。齐乾明元年示寂于龙山云门寺。</p>
                      <p>　　齐孝昭帝演改皇建(字延安。神武第六子。聪敏仁孝勤于政治。一年因捕兔。惊马坠地而崩。寿五十七。葬静陵)</p>
                      <p>　　周武帝邕改保定(小字弥罗。宇文之第四子。登位唯布衣帔。无金宝饰。禁断华绮。土阶听政。不施栌栱。后宫嫔御不过十人。在位十八年。寿三十六。崩于辇舆。葬孝陵)</p>
                      <p>　　⊙法师洪偃。雅为文帝所重。及齐使崔武子有专对才。朝廷惮之。帝以偃才学两优命馆伴武子。武子加叹而归。由是朝仪欲夺其志敛以冠巾。偃闻命即绝食以死自誓。帝以其确诚从之。时称偃四绝。谓姿容德行文章草隶。临终谓其徒曰。世人为贪心之所暗。贪己则惜落一毫。贪他则永无厌足。至于身死之后。高其坟重其椁。必谓九泉之下还结四邻一何可叹。今瞑目之后。以脯腊鄙形布施飞走。及卒弟子如其诫。有文集二十卷。诏藏秘阁。</p>
                      <p>　　⊙法师宝琼。陈宣帝命为僧统。绥御有法四众安之。屡入重云殿讲道。帝尊之为师。初梁魏间僧统盛饰杖直僭拟官府。至琼奏罢之。每出从数头陀杖笠而已。于时海东有十二国。闻琼道德不可见。遣使奉金帛求琼画像。其为天下敬慕如此。及卒。法师昙衍继为僧统。亦有重名。衍初生下四十齿已具举世异之。</p>
                      <p>　　(壬午)　后梁世宗岿改天保(字仁远。[證-豆+示]第三子。在位二十三年)</p>
                      <p>　　齐武成湛改太宁(神武第九子。淫乱无度。信用嬖宠。传位太子。在位四年。寿三十二崩)又改河清。</p>
                      <p>　　(癸未)　周(保定三年有牛生足于背上。出北史)</p>
                      <p>　　(乙酉)　齐后主纬(字仁纲。武帝长子。昏乱暴虐。杀于崔季等忠臣。在位十三年。改天统)旃檀瑞像至此三百六十七年在淮南。</p>
                      <p>　　⊙是年卫元嵩上疏减僧。初周武崇佛氏。天保六年嵩上十一条省寺减僧。云僧多怠惰贪财冒利不足钦尚。召百僧入内道场。七日伺过不得。无何乃止。嵩后感恶疾而卒。世尊曰。狮子身中虫。嵩何不当之矣。</p>
                      <p>　　(丙戌)　改天康○周(改天和用天和历)</p>
                      <p>　　⊙(丁亥)　废帝伯宗改光太(十九岁而卒在位二年)</p>
                      <p>　　大教东被五百年矣。</p>
                      <p>　　⊙台宗三祖惠思禅师。姓李氏。武津人也。少以宽慈顶生肉髻耳有重轮。象视牛行与世自异。梦梵僧勉令出俗。辞亲入道。及禀具戒日唯一食不受别施。闻北齐惠文聚徒众法清净。乃往归依。从受正法性乐苦节。营僧为业。于三七日中得宿命智。而习漏未尽。后于定中放身倚壁。未至间霍尔开悟法华三昧。大乘法门一念明达。十六特胜背舍徐入。便自通彻不由他悟。示众曰。道源不远性海非遥。但向己求莫从他觅。觅亦不得得亦非真。侯在大苏弊于烽警。山侣不遑安处。将四十余僧径趣南岳。时陈光大二年六月二十三日也。至即告曰。吾至此满十年耳。先是梁僧惠海居衡岳寺。及见师欣然让之。时称思大和上。或问。何不下山教化众生。思答曰。三世诸佛被我一口吞尽。有何众生可化。尝不豫。因念曰。病由业生业由心起。心缘不起外境何状。业病与身都是云影。作是观已身遂轻安。陈高祖征至都。安置栖玄寺。甚蒙咨揖。久之辞还南岳。师曰。寄迹兹山止十年耳。期满当移。时众不识其旨。及还大集门学连日说法。苦切呵责。闻者寒心。陈大建九年丁酉六月二十二日。咸闻异香。师更摄心谛坐。至尽顶暖身软颜色如生。春秋六十有四。师奉菩萨三聚净戒。至如缯纩皮革。多由损生故。其服章率皆以布。寒则艾衲用犯风霜。至于所被法衣都无蚕服。纵皆受法不云得成。若乞若得蚕绵作衣。准津结科斩舍定矣。约情贪附何由纵之。唯南岳独断高遵圣检也。今之列其派者。华裾茜服恣尚鲜丽。得无恧乎。</p>
                      <p>　　⊙(己丑)　宣帝顼改大建(字绍世。小字师利。昭烈王兴次子。文之弟也。身长八尺三寸。大有勇力善骑射。生五十一子。年五十三岁崩宣福殿。在位一十四年)</p>
                      <p>　　⊙周武天和四年。帝命名儒僧道伸述三教利病。沙门道安作二教论二十篇。以儒道九流为外教。释氏为内教。意谓上古朴素坟典之诰未弘。淳风日浇丘索之文乃着。苞纶七典统括九流。咸为治国之谋。并是修身之具。若派而分之。数应为九。若总而合之。则同属儒宗。今乃一化之内令九流争川。大道之世使小成竞辨。岂不上伤皇极莫大之风。下开拘放鄙荡之弊哉。及阐译内兴奏之于朝。久而无报。安勤于奉母。凡薪水饮食皆自力营进。其徒有代之者。安曰。吾母也。岂可劳人哉。及周武废教。以安宿望欲官之。安以死拒绝。寻以大教堙阨号恸而卒。</p>
                      <p>　　⊙周武天和四年。谣言黑衣。武以猜为心。有道士张宾之等。谲诈罔上私构其党。以黑释为国忌。以黄老为国祥。帝纳其言信道轻释。亲受符录。躬服衣冠。是年己丑三月十五日。召三教名士文武百官二千余人。帝御正殿量述三教。以道最先出于无名之前超乎天地之表。议者纷纭弗定。至二十日。依前集论是非更广。帝曰。儒道二教此国常遵。佛教后来。朕意不立佥议陈理无由除削。至四月初。更依前集。虽极言陈无得面从也。又各理伸弗克定矣。遂敕司隶大夫甄鸾详审二教。至于天和五年。鸾详二教上笑道论三卷。其表略曰。</p>
                      <p>　　⊙切以佛道二教事迹不同。出没隐显变通亦异。幽微妙密未易详度。且一件相对。佛者以因缘为宗。道者以自然为义。自然者无为而成。因缘者积行乃证。春秋传曰。君所谓可而有否焉。臣献其可以去其否。臣亦何人。奉敕降问。敢不实答。其道德二篇可为儒林之宗。疑纰缪者去其两端。请量删定。按五千文曰。上士闻道勤而行之。中士闻道若存若亡。下士闻道则大笑之。不笑不名为道。臣诹率下士见为笑道论三卷。合三十六条。三卷者笑其三洞之名。三十六条者笑其道经有三十六部。战汗上呈心魂失守(出弘明集)</p>
                      <p>　　周武至五月十日。大集群臣。详鸾上论。以为伤蠹道法不惬本图。火焚而已。论具如弘明集。周大夫甄鸾者寔高识君子也。弗知惧大敌而勇于小敌者焉。王令详定二教优劣。直以正见剖析。无使遍意在怀。而着此论褒贬臧否。诗曰。岂弟君子求福不回。其此之谓夫。伤哉火矣。</p>
                      <p>　　⊙又上道安所著二教论二十篇。帝详审诸以问朝宰。无有抗者。遂寝其事。其论略曰。炼心之术名三乘。内教也。救形之术名九流。外教也。道无别教即在儒流。汉书艺文志曰。儒家者流盖出于司徒之官。助人君顺阴阳。明教化者也。游文于六经之中。留意于五德之际。祖述尧舜宪章文武。宗师仲尼。其道最高也。道家者流盖出史官。清虚以自守。卑弱以自持。此君人者面南之术。合于尧之克让易之谦谦。是其所长也。阴阳家者流盖出于羲和之官。敬顺昊天历象日月敬授民时。此其所长也。法家者流盖出理官。信当辟罚以辅礼制。易曰。先王以明罚劝政。此其所长也。名家者流盖出于礼官。古者名位不同礼亦数异。孔子曰。必也正名乎。名不正则言不顺。言不顺则事不成。此其所长也。墨家者流盖出清庙之官。茅屋采椽。是以贵俭。养三老五更。是以墨兼爱。选士大射。是以上贤。宗祀严父。是以有鬼。此其所长也。纵横家者流盖出于行人之官。孔子曰。诵诗三百。使于四方不能专对。虽多亦奚以为。又使乎使乎。言其当权受制宜受命而不受词。此其所长也。杂家者流盖出于议官。兼儒墨含名法。知国体之有此。见王制无不贯之。此其所长也。农家者流盖出于农稷之官。播五谷劝耕桑以足衣食。故八政曰。一曰食。二曰货。此其所长也。若派而别之则应有九。若总而合之则同属儒宗。其论文之作内外该括。文词峭拔义理淳简。诚可敬也。</p>
                      <p>　　(庚寅)　齐改武平。</p>
                      <p>　　(壬辰)　周改建德。</p>
                      <p>　　(甲午)　周废释。建德三年五月十七日。周武终成妒忌信张宾之议。欲偏废释教。因大集百僚命沙门与道士辩优劣。预令张宾之饰诡辞以挫释子。冀即其义负而挤之。于时法师知[炫-ㄙ+ㄥ]对帝抗酬。辞吐精壮。帝意宾不能制。即逞天威垂难辞。左右叱炫听制旨。炫安详应对。陈义益高。陪位大臣莫不动容钦叹。帝不能屈。明日诏下。遂兼道教罢之。</p>
                      <p>　　(丙申)　齐改隆化(周兵陷并州。上走邺。传位太子恒)</p>
                      <p>　　(子酉)　周伐齐至邺。齐王纬走获之封为温国公幼主恒改承化(与后主俱走青州。周兵执之。国已)</p>
                      <p>　　右高齐五主二十八年宇文周并之。</p>
                      <p>　　⊙(戊戌)　周武承光二年。灭北齐据邺都。用韦孝宽杨坚等眷东平高氏。召前修大德并赴殿下。帝登座序废立义。其略曰。六经儒教礼义忠孝。于世有宜。故须存立。且真佛无相遥敬表心。佛经广叹崇建浮图徒废民财。凡是经像皆毁灭之。一切僧尼并令还俗。朕意如此。诸大德谓理何如。于时沙门大统五百余人。咸以王威震赫决谏难从。关内已除。义非孤立。众各默然。下敕催答。并相顾无色。俯首垂泪。于时有沙门惠远者。姓王氏。乃昙始和上之门资也。声名光价。乃自惟曰。佛法之寄四众是依。岂以杜言谓能通理。遂排众出对曰。陛下统临大域得一居尊。随俗致词宪章三教。诏云。真佛无相诚如天旨。但耳目生灵赖闻经佛藉像表真。今若废之无以兴敬。帝曰。虚空真佛咸自知之。何假经像。远曰。汉明已前经像未至此土。含生何故不知虚空是佛。帝时无答。远曰。若不藉经教自知有法者。三皇以前未有文字。人应自知有五常等法。当时诸人何故但识其母不识其父同于禽兽。帝又无语。远曰。若以形像无情事之无福故须废者。则国家七庙岂是有情而妄相尊事。帝又不答。乃曰。佛经外国之法。此国不须。国家七庙上代所立。朕亦不以为是。将同废之。远曰。若以外国之经非此用者。仲尼所说出自鲁国。秦晋之地亦应废而不行。又以七庙为非将亦废者。则是不尊祖考。祖考不尊则昭穆失序。昭穆失序则五经无用。前存儒教其义安立。若是则三教同废。将何治国。帝曰。鲁邦之与秦晋封域乃殊。莫非王者一化。故不类佛经。七庙之难帝无以通。远曰。若以秦鲁同遵一化经义通行者。其震旦之与天竺国界虽殊。莫不同在阎浮四海之内轮王一化。何不遵佛经而令独废。帝又无答。远曰。退僧还家崇孝养者。孔经亦云。立身行道以显父母。即是孝行。何必还家。帝曰。父母恩重交资色养。弃亲向疏未成至孝。远曰。若如是者陛下左右皆有二亲。何不放之乃使长假五年不见父母。帝曰。朕亦依番上下得归侍奉。远曰。佛亦听僧。冬夏随缘修道。春秋归家侍养。故目连乞食饷母。如来檐棺临葬。此理大通未可独废。帝又无答。远抗声曰。陛下今恃王力自在废灭佛法。是邪见人。阿鼻地狱下拣贵贱。陛下何得不怖。帝悖然作色大怒。直视于远曰。但令百姓得乐。朕亦不辞地狱诸苦。远曰。陛下以邪法化人现种苦业。当共陛下同趣阿鼻。何处有乐可得。帝屈无对。所图意盛更无所答。但云。僧等且还。有司录取论僧姓字。帝已行虐。师知时不济。隐居楚泽青莲山养道。造涅槃等疏。有掷笔凌空之验。武既怒佛道二宗俱被废灭。东川寺观凡四万余区。并赐王公。僧道三百万人悉充军民。财产并收入官。帝以为得志焉。伤哉。</p>
                      <p>　　⊙法师静蔼者。闻诏下慨然曰。食周之粟而忘其事。谓之忠乎。即诣阙奉表求见。武帝许之。及引对极陈毁教祸福报应之事。指证明白。帝为改容。顾业已成。既行之诏不可返。因谢遣之。蔼退而泣曰。大教阨塞。吾何忍见之。遂遁入终南山。帝寻欲官之遣卫士求蔼。蔼闻徙入太一曰。卫士不获而返。蔼以法灭号泣七日夜声不绝。撰三宝录二十卷。假设主宾抑扬飞伏。广罗文义弘赞大乘。并录见闻事实藏诸岩洞。庶后代之再兴耳。寻告弟子曰。吾生无补于世。将事舍身。众号泣不许。因令侍者出山。蔼沥血书偈一篇。遂坐磐石留一内衣自条其肉布于石上。引肠胃挂于松枝。五脏皆外见。余筋肉手足头面呙拆都尽。以刀割心捧之而卒。侍者归山。犹见捧心而坐。余骸并无遗血。但见白乳傍流凝于石次。闻者靡不流涕。时年四十有五云。</p>
                      <p>　　(丁酉)　周武承光三年。既克齐改元宣政。帝疠疾稍作。五月一日归长安延寿殿。疠甚。二十四日迁云阳宫。六月一日。殂子赟立于同州○唐吏部尚书唐临冥报记云。自言外祖为隋仆射封齐公。亲见文帝。问死还活者。初死见周武帝云。为我上闻大隋天子。昔日与我共食仓库。玉帛亦我储之。我今为灭佛法受大极苦愿帝为我助作功德也。帝以库藏不敢私费。乃化天下人各一钱。为追福忏罪也。</p>
                      <p>　　(戊戌)　周宣帝赟(字干伯。武长子。即位未及年禅位太子。自称天元皇帝。骄佚淫湎。改元大成。又改大象。年三十二崩葬定陵。在位一年)</p>
                      <p>　　⊙释任道琳者。以学业淹博得近周武。议论二十余日。酬酢七十番。周武穷极精思不能屈。尝许以复教。会其崩不果。至是道琳伸请尤力。帝从之。</p>
                      <p>　　(己亥)　周宣帝二月二十六日。诏曰。佛法弘大前古共崇。讵宜沉隐舍而不行。自今应王公下逮黎庶并宜修事。知朕意焉○四月二十六日。复诏曰。教义幽深神奇弘大。虽以广开化仪通其修事。而崇奉之徒勿须剪发以乖大道。宜视菩萨仪范权服冠缨。所司条为仪注。于是琳等妙选旧沙门懿行贞粹声望卓异者百二十人。入陟岵寺。仍旧住持。</p>
                      <p>　　(庚子)　周静帝衍更名阐(宣之长子大象即位。隋公杨坚修政。十二月封为隋国公。罢入市税钱。复佛道二教。大定元年。孙位于隋。居于别宫。隋氏奉帝为介国公。服饰礼乐一如周制。上书不称表答不称诏。隋开皇元年五月帝年十九而崩葬之恭陵。在位一年○五月天元殂以天元皇后之父杨坚辅政。袭封隋国公也)</p>
                      <p>　　(辛丑)　周改大定(正月改元二月禅于隋)</p>
                      <p>　　右宇文周(五主共二十五年)</p>
                      <p>　　⊙隋高祖文皇帝名坚(小字那罗延。本弘农华阴人也。其先汉太尉杨震之后八世孙[筑/心]仕燕。北平太守元寿仕魏。武川司马惠[嘏-(巨-匚)+几]太原太守烈平原太守定远真隋国公忠生帝坚。相周封隋王。大定元年受周禅。八年废梁。九年平陈。天下一统克俭为良主。都于龙首山。故长安也。仁寿四年太子广弑之。寿六十四。葬之太陵。在位二十三年)</p>
                      <p>　　改年开皇。</p>
                      <p>　　(壬寅)　上殂太子立○设无碍会舍身。</p>
                      <p>　　(癸卯)　后主叔宝改元至德(字元秀。小字黄奴。宣之长子。即位荒淫酒色。祸乱非常。后与张丽华孔贵嫔逃入宫井。隋文废为长城公。至仁寿四年癸亥十一月壬子。终于洛阳。寿五十二岁。在位六年)</p>
                      <p>　　(甲辰)　隋初行甲子历。</p>
                      <p>　　(丙午)　后梁琮(字温文。岿太子。宽仁大度。博学善射。即位改元广运。后其叔安平王岩拥江陵。仕庶奔陈。琮时朝隋。隋乃废琮为莒国公。在位二年而梁绝矣)</p>
                      <p>　　(丁未)　改祯明。</p>
                      <p>　　(己酉)　右陈五主三十三年(而隋并之)后梁三主三十四年(而隋并之)</p>
                      <p>　　(庚戌)　隋文帝开皇十年。</p>
                      <p>　　⊙序曰。天命有隋膺斯五运。帝君荣祐宅此九州。所以诞育之初神光洞发。君临已后灵瑞竞臻。故使天兆龟文水浮五色。地开泉醴山响万年。云庆露甘珠明石变。聋闻瞽视哑语躄行。禽兽见非常之祥。草木呈难纪之瑞。是知昔闻七宝匪局金轮。今则神异四时遍知玉烛。往以赤若之岁黄屋驭宸。土制水行。兴废毁之佛日。火乘木运。启嘉号于开皇。高祖以周靖帝大定二年。黄龙降于旧第。卿云见于城闉。二月十三日。周以帝祚归禅在隋。景命既临服黄簪皂。废(周六)官依汉三省。佛日还曜法水潜通。其冬有周沙门赍西域梵经二百余部膺期而至。下敕所司访人翻译。开皇二年仲春之月便就宣传。季夏诏。以龙首之山川原秀丽卉木滋阜宜建都邑。凡城殿门县园寺。皆以大兴为额。三宝慈化自此而兴。万国仁风缘兹远大。伽蓝郁峙法宇交临。开士肩联信心踵接。及仁寿启号宝塔是兴。百有余州皆陈瑞应。于斯时也。四海静浪九州无尘。大度僧尼将三十万。崇缉寺宇向有五千。翻译道俗二十四人。所出经论垂五百卷。及炀帝嗣箓卜宅东都。仍于洛滨上林园置翻经馆。四事供养无乏于时。今叙一朝两代三十七年祖师顾儒高僧法匠十有五人。显大隋我教之隆盛焉。</p>
                      <p>　　⊙(辛亥)　法师昙延。姿度环异身长九尺六寸。垂手过膝目光外射。才望与惠远相捋。述诸经义疏。议者谓标举纲目远不逮延。文句惬当延不逮远。齐太祖从之问道给月俸。会周使周弘正来聘。大臣举延接伴。弘正恃才气出人上。见延悠然意消。及还求延画像并所著疏论而归。帝益重之。进位昭玄上统。周武废教。延遁入太行山。及隋受禅。即日削发。以沙门谒见。文帝大悦下书复教。久之岁旱。有旨命延率众祈雨。雨不降。帝问故。对曰。事由一二。帝遣京尹苏成问一二之意。延曰。陛下躬万机之政。群臣致股肱之力。虽通治体然俱愆玄化。欲雨不雨。事由一二也。帝识其意。敕有司择日于正殿设仪。命延授以八戒。群臣以次受讫。方炎威如焚而大雨沛然倾注。帝悦。自是延每入朝。必亲手奉御馔供之。临终以表辞帝托以外护。帝哭之哀甚。葬日百僚缟素送之。内史薛道衡文祭。略曰。往逢道丧玄纲落纽。栖心幽岩确乎不拔。高位厚禄不能回其虑。严威峻法不足惧其心。经行宴坐夷险莫二。戒德威仪始终如一。圣皇启运像法再兴。卓尔缁衣郁为称首。屈宸极之重。申师资之义。三宝由之弘护。二谛藉以宣扬。信足以追踪澄什超迈安远矣。</p>
                      <p>　　⊙(壬子)　释尼智仙者。河东蒲阪刘氏女也。少出家有戒行。长通禅观。时言吉凶成败。事莫不奇验。居般若寺。会文帝生于寺。方季夏盛暑。乳母遽扇之。帝寒甚。几绝不能啼。左右大惊。尼就视之曰。儿天佛所祐。宜勿忧也。即举之呼曰。那罗延。因以为小字抱诣太祖。语曰。儿来处绝伦。俗家秽杂不宜留。请为养之。太祖遂割宅为小门通寺以鬼委仙视育。后皇妣来抱。忽见儿为龙惊堕于地。仙失声曰。奚为触损我儿。令晚得天下。及帝稍长。仙密告之曰。汝后大贵。当自东方来。佛法时灭赖汝而兴。及周武废教仙隐其家。内着法衣戒行弥笃。至是帝果自山东来入为天子。大兴释氏。仙前此而卒。帝对群臣称阿阇黎以为口实。又云。朕兴由佛法。而好食麻豆。前身定从道人中来。少时在寺长育。至今乐闻钟磬之声。</p>
                      <p>　　⊙是年关辅旱。帝引民就食洛州。先是律师灵藏者。帝为布衣交。至是命藏陪驾。既而趣向藏者极盛。帝闻之手敕曰。弟子是俗人天子。律师是道人天子。有乐离俗者任师度之。藏由是度人前后数万。间有谮之者。帝曰。律师化人为善。弟子禁人为恶。言虽有异意则无殊。</p>
                      <p>　　⊙是年李士谦卒。士谦字约。少丧父。事母以孝闻。其族长伯玚每叹曰。此子吾家颜子也。善天文术数。自以少孤未尝饮酒食肉。如此积三十年。雅好举止约以戒定。有谓其修阴德。士谦笑曰。夫阴德其犹耳鸣。唯己知之。人无得而知者。今吾所作仁者皆知。何阴德之有。最善玄言。客有疑佛报应之说。士谦喻之曰。积善余庆积恶余殃。岂非休咎之征耶。佛曰。轮转五道无复穷已。而贾谊亦云。千变万化未始有极。至若鮌为黄熊。杜宇为鶗[夬*鳥]。褒君为龙牛哀为虎。君子为鹄。小人为猿。彭生为豕。如意为犬。黄母为鼋。宣武为鳖。邓艾为牛。徐伯为鱼。羊祜前身李氏子。此皆佛家变异形报之验。客人曰。邢子才云。世有松柏化为樗栎。仆以为然。士谦曰。此不类之谈也。变化皆由心业。岂关木乎。又问三教优劣。士谦曰。佛日也。道月也。儒五星也。客不能难而去。</p>
                      <p>　　论曰。北史史官蒋沈等。记李君之事。详悉如此。岂非心怀佛德尽已之诚不敢欺[言*末]后之来者欤。士谦以日月星方三教。然乍观似有优劣。至若照明世界运转生灵。则一德也。是三者阙一则安立不成。故易曰。乾道变化各正性命。贤哉李君。吾见其深于性命之大原也。</p>
                      <p>　　⊙(癸丑)　二祖惠可大师。示寂于开皇十三年三月十六日也。师虎牢人。少博极群书尤精玄理。及览佛经超然自得。遂出家依龙门香山宝静禅师得度具戒。年甫四十。忽一日定中神告曰。将证圣果无滞于此。须臾顿觉头痛如刺。欲行求治。空中有声曰。此换骨耳。非常痛也。因以告师。师视其顶。有五峰隆起。乃曰。神既助汝。可行求道。吾闻天竺达磨近至少林。宜往依之。师至少林投机授法。语载达磨章中。及少林归寂。师继阐玄化。尝至北齐遇一居士。不言姓氏。且曰。弟子身缠风恙。请师忏罪。师曰。将罪来与汝忏。居士良久曰。觅罪了不可得。师曰。与汝忏罪竟。宜依佛法僧住。曰今见师已知是僧。未审何名佛法。师曰。是心是佛。是心是法。法佛无二。僧宝亦然。曰今日始知罪性不在内不在外不在中间。其心亦然。佛法无二也。师器之。即为剃发云。是吾宝也。宜名僧璨。授具戒毕乃告之曰。达磨大师来自天竺。以正法眼藏密授于吾。吾今付汝并达磨信依。汝当护持无令断绝。听吾偈曰。本来缘有地。因地种花生。本来无有种。花亦不曾生。汝受吾教。宜处深山。未可行化。当有国难。曰师既预知。愿闻示诲。师曰。昔达磨传般若多罗谶记云。心中虽吉外头凶。吾校年代正在汝身。当审前言勿罹世难。然吾亦有夙累。今要偿之。师于邺都随宜行化。经三十四年。乃晦迹混俗。或过屠门。或入酒肆。有怪而问之者。答曰。我自调心。非关汝事。最后于筦城县匡救寺三门下谈无上道。听者云集。有辩和法师者。于寺中讲涅槃经。学徒闻师说稍稍别去。和不胜愤。兴谤于邑宰翟仲侃。侃惑其说。加师以非法。遂怡然委顺。年一百有七。识真者谓师偿债。葬磁州淦县东北七十里。唐德宗谥大祖禅师。</p>
                      <p>　　⊙(丁巳)　天台智者禅师。示寂于开皇十七年十一月二十四日。师讳智顗。字德安。姓陈氏。颖川人。有晋迁都。寓居荆州华容县。梁散骑益阳公起第三子。母徐氏梦。香烟五彩萦回在怀。欲拂去之。闻人语曰。宿世因缘寄托王道。福德自至何以去之。诞育之夜室内洞明。信宿其光乃止。忆先灵瑞呼为王道。卧必合掌。坐必面西。年长时口不妄啖。见像便礼。逢僧必敬。七岁喜往伽蓝。诸僧讶其情志。口授普门品。初启一遍即得。二亲遏绝不许更诵。志学之年仕梁。承圣属元年沦没。北度硖川依乎舅氏寻讨名师。年十有八。投湘州果愿寺法绪出家。授以十戒。仍北度诣惠旷律师。北面横经具蒙指诲。又诣光州大苏山南岳禅师。受业心观。乃于北山行法华三昧。始住三夕。诵至药王品心缘苦行至是真精进白解悟便发。见共思师处灵鹫山七宝净土听佛说法。思为印可。尝令代讲。思躬执如意在座观听。语学徒曰。此吾徒之义儿。恨其定力少耳。于是师资改观名闻遐迩。学成往辞思。思曰。汝于陈国有缘。往必利益。思既入南岳。大师诣金陵绵历八周。语默每思林泽。乃梦岩崖万重云日半垂。其侧沧海无畔。见一僧摇伸手臂挽师上山。以梦通告门人。咸曰。此天台山也。因挟道南征隐沦斯岩。陈少主降敕征入。前后七使师乃赴都。迎入太极殿之东堂讲智论。及金陵败覆。策杖荆湘。会大业在蕃任总淮海。承风佩德欲遵戒法。致书累请。师初陈寡德。次让名僧。后举同学。三辞不免。开皇十一年十一月二十三日于杨州设千僧会。为王授戒。未几王入朝。师旋台岳。躬率禅门行光明忏。仍立誓曰。若于三宝有益者。当限此余年。若其徒生愿从速化。不久告众曰。吾当卒此地矣。诫曰。宜各默然。吾将去矣。言已端坐如定而卒于天台大石像前。春秋六十七矣。弟子章安亲传戒法焉。</p>
                      <p>　　⊙(辛酉)　改仁寿。</p>
                      <p>　　初文帝龙潜时遇梵僧。以舍利一裹授之曰。檀越他日为普天慈父。此大觉遗灵。故留与供养。僧既去。求之不知所在。帝登极后。尝与法师昙迁。各置舍利于掌而数之。或少或多。竟不能定。迁曰。诸佛法身过于数量。非世间所测。帝始作七宝箱贮之。至是海内大定。帝忆其事。是以岐州等三十州各建塔焉。</p>
                      <p>　　是年六月十三日。诏曰。仰惟正觉大慈大悲。救护众生津济庶品。朕归依三宝重兴圣教。思与四海之内一切人民俱发菩提共修福业。使当今现在爰及来世永作善因同登妙果。宜请沙门三十人谙解法相兼堪宣导者。各将侍者二人散官一人薰陆香一百二十片。分送舍利往前三十州建塔。每州僧三百六十人。为朕及皇太子后妃诸王内外官僚士庶忏悔。及于相州战场立寺七日行道。任人布施。限十文而止。所施之钱以供营塔。若少不充役。正下及用库物。别外州郡僧尼普为舍利设斋。限十月十五日午时同下石函。总管刺史下至县尉。自非军机停务七日。专检校行道务尽诚敬。副朕意焉。是日帝亲以七宝箱奉三十舍利。自内而出置于御座之桉。与诸沙门烧香礼拜。愿弟子常以正法护持三宝。救度一切众生。乃取金瓶琉璃瓶各三十。以琉璃瓶盛金瓶。置舍利于其内。薰陆为泥涂盖而印之。诸沙门各奉而行。初入州境。总管刺史夹道步引。四部大众威仪斋肃。共以宝盖旛幢华台像辇佛帐经舆香山香钵种种音乐。尽来供养围绕赞呗。依阿含经舍利入拘尸那城法。于是沙门对四部大众。作是唱言。至尊以菩萨大慈无边无际。哀愍众生切于骨髓。故分布舍利。共天下同作善因。又引经文种种方便。诃责之教。导之深至。恳恻涕零。及宣读忏悔文。至舍利将入函。沙门高奉宝瓶巡示大众。人人拭目谛视共睹光明。哀恋号泣声响震地。凡是安置之处。悉亦如之。帝于十月十五日午时。在大兴宫之大殿西面。执圭而立。延请佛像及沙门三百六十人。旛盖香花赞呗音乐。自大兴善寺来居殿堂。帝烧香礼拜降御东廊。亲率文武百僚素食斋戒。及舍利入塔讫。帝曰。尔佛法重兴。必有感应。其后处处表奏。皆如其言(见著作王邵舍利感应记)</p>
                      <p>　　(癸亥)　三年文中子王通。既冠慨然有济世之志。西游长安见帝。坐大极殿召见。因奏太平策十有二道。尊王道推霸略稽古验今。恢恢乎运天下于掌上。帝大悦曰。得生几晚。天不以生赐朕也。下其议于公卿。公卿不悦。时将有萧墙之忧。通知谋之不用也。作东征之歌而归。乃续诗书正礼乐修元经赞易道。九年而六经大就。门人自远而至者。河南董常。太山姚义。京兆杜如晦。赵郡李靖。南阳程元。扶风窦威。河东薛收。中山贾琼。清河房元龄。钜鹿魏征。太原王圭温彦博。颖川陈叔达等。咸称师。北面受王佐之道余往来受业者千余人。大业中累征不就。十三年疾病闻江都有变。泫然而兴曰。生民厌乱久矣。天其或者将启尧舜之运。吾不与焉命也。遂卒。门人谥曰文中子。尝为中说以拟论语。其周公篇曰。诗书盛而秦世灭。非孔子之罪也。玄虚长而晋室乱。非老庄之罪也。斋戒修而梁国亡。非释迦之罪也。易不云乎。苟非其人道不虚行。或问佛。文中曰。圣人也。曰其教何如。曰西方之教也。中国则泥。又曰。观皇极谠议。三教于是乎一矣。通弟绩亦著书。号东皋子。</p>
                      <p>　　⊙文中子讲道于白午之磎。弟子捧书北面环堂成列。讲罢程生退省于松下。语及周易。薛收叹曰。不及伏羲氏乎。何辞之多也。俄而有负苓者。皤皤然委担而息曰。吾子何叹也。薛收曰。叟何为者而征吾叹。负苓者曰。丽朱者赤。附墨者黑。盖渐而得之也。今吾子所服者道。而犹叹。是六腑五脏不能受也。吾是以问。收曰。收闻之师。易者道之蕴也。伏羲画卦而文王系之。不逮省文矣。吾是以叹。负苓者曰。文王焉病。伏羲氏病甚者也。昔者伏羲氏之未画卦也。三才其不立乎。四序其不行乎。百物其不生乎。万象其不森乎。何营营乎而费画也。自伏羲氏泄道之密漏神之几。分张太和磔裂先气。使天下之智者诡道逆出。曰我善言象而识物情。阴阳相磨远近相取。作为刚柔同异之说。以骇人志。于是知者不知而大朴散矣。则伏羲氏始兆乱者。安得羸叹而嗟文王。负其苓而行。追而问之居与姓名。不答。文中子闻之曰。隐者也。</p>
                      <p>　　石室论曰。宋司马文正公曰。文中子云。佛圣人也。审如文中子之言。则佛之心可见矣。弟今言禅者。好为隐语以相迷。大言以相胜。使学者伥伥然益入于迷妄。因广文子之意。作解禅颂六首。果如此言虽中国亦可行矣。不然则吾所不知也。其卒章曰。言为百世师。行为天下法。为贤为大圣。是名佛菩萨。噫文正公继孔孟荀杨为大贤者也。庸有不知佛哉。观其颂则文正公平生所为。皆佛菩萨之心也。特禅之一法。虽吾门亦标表以为教外别传。自非积三二十年息心绝虑。则莫能究其旨。谓之隐语大言。似是而实非也。何则东皋子犹以伏羲画卦泄道之密漏神之机分张太和磔裂元气使知者不知大朴散矣。矧不立文字之禅。直指人心。于语言形迹之表。讵可常程义理而求其言说耶。是不独文正公。文中子杨孟诸贤。未暇留神。吾徒传教大法师辈。固有不知而兴谤者。故先德云。千人万人中捞摝一个半个而已。夫岂易信也哉。</p>
                      <p>　　⊙阇那崛多。西天竺人也。帝时至长安大兴善寺。奉敕译法华等经。是年示灭。</p>
                      <p>　　⊙仁寿初。诏曰。皇帝敬问章洪山之南谷智舜禅师。冬月极寒味道安隐。勉勖苍生成就圣业。惟慈愿力。朕实嘉焉。今遣开府卢元寿。宣朕意起禅师赴阙。舜以疾辞不赴。初舜从稠禅师出家习定。或时觉有妄念。即以锥刺股。由是尘虑不入至不得已或出一言。不过戒定慧而已。如是十余年。稠奇之曰。汝于人事殆无心哉。而今而后可与言道矣。后辞入赞皇山。好事者奉米面供之。舜辞去一不受。或问故。舜曰。山居橡栗足以御饥。何烦于人其简易如此。见啖肉者必惨容戒之曰。六道殊形汝无不经。一切有命皆女父母。一切有生皆女曩形。而食其肉者。是食女父母。女心。</p>
                      <p>　　⊙(甲子　五五)　安忍哉。闻者悛革也(诏赏罚度支。并付太子广。上疾。杨素使张衡入侍。上暴崩。太子即位)</p>
                      <p>　　○(时天下户口抄计八百九十万)</p>
                      <p>　　(乙丑)　炀帝广(小字阿[序-予+(樊-大+女)]。高祖次子。篡立于仁寿宫。初登有政治民。后幸洛阳营建东京。发河南人夫数百万。开通济渠而达淮泗龙舟凤舸。又至江都。民不堪命。而群盗蜂起。四海土崩。后为宇文弑之。寿五十九年)</p>
                      <p>　　⊙冬炀帝有事于南郊。诏僧道并同俗拜。道流莫敢言。诸沙门例不奉诏。帝诘之曰。诏条久颁。卿等固不奉命何也。时法师明瞻者对曰。陛下若使准制罢道。则微躯敢不奉命。如知大法可崇。则法服之下僧无敬俗之礼。帝曰。何以致拜周武。瞻曰周武任威纵暴仁德不施。不足为有国者法。陛下圣政惟仁不枉非罪。是以贫道得尽忠言。帝默然而罢。有司以瞻抗对。将抵以罪。瞻曰。所坐者瞻也。愿不以非律加吾徒。帝壮其不挠而不问。凡敬主之议由此而绝焉。</p>
                      <p>　　⊙(丙寅)　是岁三祖僧璨大师示寂。师或云徐州人。初以白衣谒二祖既授衣。属周武废教。往来司空山。积十余年人无识者。隋开皇十二年有沙弥道信。礼师曰。愿和尚大慈乞与解脱法门。师曰。谁缚汝。曰无人缚。师曰。何更求解脱乎。信于言下大悟。服劳九载。授具戒已屡验以玄犍。知其缘熟乃付衣。说偈曰。花种虽因地。从地种花生。若无人下种。花地尽无生。并付法衣曰。吾既得汝能事已毕。即优游江国。历罗浮诸山复还旧止。士民乐其归相率致供。师为四众说法已。于法会大树下俨立合掌而逝。十月十五日也。唐玄宗谥曰鉴智禅师。着信心铭一篇。其辞曰。至道无难。唯嫌拣择。但莫憎爱。洞然明白。毫厘有差。天地悬隔。欲得现前。莫存顺逆。违顺相争。是为心病。不识玄旨。徒劳念静。圆同太虚。无缺无余。良由取舍。所以不如。莫逐有缘。勿住空忍。一种平怀。泯然自尽。止动归止。止更弥动。唯滞两边。宁知一种。一种不通。两处失功。遣有没有。从空皆空。多言多虑。转不相应。绝言绝虑。无处不通。归根得旨。随照失功须臾反照。胜却前空。前空转变。皆由妄见。不用求真。唯须息见。二见不住。慎莫追寻。才有是非。纷然失心。二由一有。一亦莫守。一心不生。万法无咎。无咎无法。不生不心。能随境灭。境逐能沈境由能境。能由境能。欲知两段。元是一空。一空同两齐含万象。不见精粗。宁有偏党。大道体宽。无易无难。小见狐疑。转急转迟。执之失度。必入迷路。放之自然。体无去住。任性合道。逍遥绝恼。系念乖真。昏沉不好。不好劳神。何用疏亲。欲取一乘。勿恶六尘。六尘不恶。还同正觉智者无为。愚人自缚。法无异法。妄有爱着。将心用心岂非大错。迷生寂乱。悟无好恶。一切二边。良由斟酌。梦幻虚花何劳把捉。得失是非。一时放却眼若不寐诸梦自除。心若不异。万法一如。如如体玄兀尔忘缘。万缘齐观。复归自然。泯其所以。不可方比。止动无动。动止无止。两既不成。一何有尔。究竟穷极。不存轨则契心平等。所作皆息。狐疑净尽。正信调直。一切不留。无可记忆。虚明自照不劳心力。非思量处。识智难测。真如法界。无他无自。要急相应。唯言不二。不二皆同。无不包容。十方智者皆入此宗。宗非促延。一念万年。无在不在。十方目前。极小同大。忘绝境界。极大同小。不见边表。有即是无。无即是有。若不如是。必不须守。一即一切。一切即一。但能如此。何虑不毕。信心不二。不二信心。言语道断。非去来今。</p>
                      <p>　　⊙(丁卯)　始平令杨宏。率道士名儒。入智藏寺启曾义法莚。命法师惠净与道士余永通论议永通欲先立义。净曰。道流入寺。义有主宾汝安得先。于是净问老子云。有物混成先天地生。吾不知其名。字之曰道。且道体一故混耶。体异故混耶。若体一故混则正混之时已自成一。是则一非道生。若体异故混。且未混之时已自成二。然则二非一起矣。永通茫然不知所对。无言而罢。</p>
                      <p>　　(乙亥)　炀帝穷奢极侈。乘龙舟锦帆沿汴而下入于杨州。天下诸侯反叛称帝王者各据一方。凡五十二处。太原唐公李渊起义兵而来救驾矣。</p>
                      <p>　　(丙子)　唐师至江都。帝以手琢案曰。渠有奇相。渠得之矣。十一月唐师入京。遥尊为太上皇。立代王侑为帝。绍隋室也。</p>
                      <p>　　⊙恭帝侑(炀之孙。元德太子之子。十三即位。以唐公为相。进封唐王。次年五月禅位与唐。封为鄗固公。武德二年薨。寿十五。在位二年)</p>
                      <p>　　(丁丑)　改义宁(上在汀都淫虐日甚。宇文化及因思归之士夜入宫弑帝及宗室皆死)</p>
                      <p>　　⊙神僧法喜者貌寝陋。年若四十许。岭表父老咸言。儿时见之。谈晋宋间事。历历可听。又自言。尝从东林远公游。语默不常。然皆为吉凶之兆。炀帝幸维杨。闻其有异召之。俄一日绕宫中遍索羊头。帝恶之以付廷尉。手足银铛禁卫严甚。喜日丐于市饮食自若。有司以闻。帝命按视封钥如故。及启户视之。唯见袈裟覆黄金骨。骨皆连锁。遽以白帝。敕长安王怛核实如状。诏以香泥树骨塑之。是夕喜以泥像起行。言笑如故。遂释其禁。未几示疾。命尝所善者。去其荐置身箦上。下以炽炭炙之数日。半身红烂即死。葬之香山寺侧。后数岁有自海南归者。见喜无恙其人发冢视之。唯空棺尔。计是时喜已三百余岁矣。及炀帝于江都遇弑。方悟喜索羊头之验云。</p>
                      <p>　　石室论曰。唐牧之云。昔有相士。称文帝当有天下。后果篡夺得之。周末杨氏为八柱国。公侯相继久矣。一旦以男子偷窃位号。不三十年。老壮婴儿皆不得其死。彼知相法当曰此为杨氏祸。乃可谓善相者。牧之之论诚为警绝。然文帝削平天下混一海字。君临万国者二十四年。创置礼乐法度。多为唐所遵用。仁寿间天下户至八百七十万。以唐疆宇之广。历五朝至天宝末。才九百余万户。隋文开统而身及太平。固一代之英主也。惜其末年任一杨素而弗获其终。呜呼岂唯隋文而已哉。凡魏晋以来符石姚刘二萧陈高宇文杨氏十三朝。兴亡因果循环之验。皆毫末无差。吾教所以诞敷六合有大益于天下国家者。其言因果报应之事。与天道大合。有以助天为劝沮也。故鸿经广论深切着明。必欲人人自信。因即如是。果亦如之。莫可逭也。儒虽曰其事好还。然未伸劝沮之理。此所以牧之唯诋隋文而不远推累朝积习循环之弊。独唐家之兴则异于彼。故其运祚灵长。益足以为天下之至鉴右隋三主凡三十八年。</p>
<div class="jwbt-box"><div class="jwbt"><a name=j1613-01-16><a href="1613-01.htm#MENU-top">佛祖历代通载卷第十二</div></div></a></a>
<p>　　唐(姓李氏王土德都二京)雷氏曰(神太高则中睿玄肃代德顺宪穆景文武宣懿僖昭哀濮亡。唐主二十二。二百九十二年)</p>
                      <p>　　(戊寅)　高祖神尧皇帝渊改武德(字叔德。陇西成纪人。其先武昭王李暠之后。李歆弘农太守重耳金门镇将熙李天锡周八柱虎。西魏赐姓大野氏。官至太尉。与李弼等八人佐周有功。皆为柱国号八柱也。虎卒周追其功封唐国公。公生昉。袭封唐公。高祖父也。仕隋为安州总管。生高祖于长安。紫气充庭。体有三乳。性宽仁厚。又袭唐公。隋恭帝进封唐王。既太宗世。民知隋必亡。谋举大事。祖从之。秋七月举义兵。冬十一月克京城。明年夏五月恭逊位于高祖。即位于长安。改国号唐。在位九年。寿七十一崩。葬献陵内禅太宗太宗。佛心天子也。创基定业廊清方维。传世二十二。凡二百九十二年。自开辟以来。有天下者俱未若唐甚盛也。吾教盛衰常与帝道相望。由是内外护圣贤之多典章之备。亦无出此朝。故于唐颇称全书幸名教君子。与夫吾属后之来者有以稽考焉)</p>
                      <p>　　七庙制(东西直排皆面阳明。始祖居中。三昭居左三穆居右次序如是)</p>
                      <p>　　⊙帝受隋禅百官拜舞。僧但山呼拱立一面。鄂国公尉迟敬德金吾卫将军刘文靖奏曰。僧未登圣。俱是凡夫。何乃高揖王侯父母反拜。孰可忍也。帝令定儒释优劣编入朝典议讫表闻。不合拜上。</p>
                      <p>　　(己卯)　定租税法。</p>
                      <p>　　(甲申)　七年二月丁巳。高祖释奠于国学召名儒僧道论义。道士刘进喜问沙门惠乘曰。悉达太子六年苦行求证道果。是则道能生佛。佛由道成。故经曰。求无上道又曰体解大道发无上心。以此验之。道宜先佛。乘曰。震旦之于天竺。犹环海之比鳞洲。老君与佛先后三百余年。岂昭王时佛而求敬王之道哉。进喜曰。太上大道先天地生。郁勃洞灵之中。炜烨玉清之上。是佛之师也。乘曰。按七籍九流。经国之典宗本周易。五运相生二仪斯辟。妙万物之谓神。一阴一阳之谓道。宁云别有大道先天地生乎。道既无名。曷由生佛。中庸曰。率性之谓道车胤曰。在己为德。及物为道。岂有顶戴金冠身披黄褐鬓垂素发手执玉璋居大罗之上独称大道。何其谬哉。进喜无对。已而太学博士陆德明随方立义。遍析其要。帝悦曰。三人皆勍敌也。然德明一举辄蔽之。可谓贤矣。遂各赐之帛。</p>
                      <p>　　⊙(乙酉)　太史令庾俭。耻以术官。荐傅奕自代。奕在隋为黄冠。甚不得志。既承革政得志朝廷。及为令有道士傅仁均者。颇闲历学。奕举为太史丞遂与之附合。上疏请除罢释教事。十有一条其略曰。佛在西域言妖路远。汉译胡经恣其假托。故使不忠不孝。削发而揖君亲。游手游食。易服而逃租赋。演其妖书述其邪法伪启三途谬彰六道。恐訹愚夫诈欺庸品。凡百黎庶通识者稀。不究根源信其矫妄。仍追既往之罪。虚拟将来之福。至有躬造恶逆触法抵刑。方乃狱中礼佛口诵梵言。晓夕忘疲视免其罪。且死生寿夭本于自然。刑德威福关之人君。而愚僧矫托皆言由佛。窃人主权攘造化理。其为害政良可悲也书曰。惟辟作福。惟辟作威。惟辟玉食。臣无有作福作威玉食。害于而家。凶于而国。自五帝三王。皆未有佛法。君明臣忠年祚长久。至汉明始立胡祠。令西域乘门自传其法西晋已前不许中国之人髡发出家。洎符石乱华。乃弭厥禁政虐祚短。皆由佛教致灾。梁武齐宣尤足为戒。昔褒姒一女荧惑幽王致亡其国。况今僧尼十万。刻绘泥像以耗天下者乎。陛下以十万之众。自相夫妇。十年滋产。十年教训。自可足食足兵四海免蚕食之患。百姓知威福所自。则妖妄之风息而淳朴之化还也。且古今忠谏鲜不逮祸。近北齐章仇子他献言。僧尼縻损国家。塔寺虚费金帛。为诸僧尼附会宰相依托妃主阳谗阴谤。子他卒死都市。及周武入齐首封其墓。臣虽不敏窃希其踪。疏奏。不报。</p>
                      <p>　　(丙戌)　九年太史令傅奕。前后七上疏请除罢释氏。词皆激切。帝春秋高而优柔无断。颇信之。以其疏付群臣杂议。大臣皆言佛法兴自累朝。弘善遏恶冥助国家。理无废弃。独太仆卿张道源。附奕称其奏合理。宰相萧瑀廷斥奕曰。佛圣人也。奕为此议非圣人者无法。请置严刑。奕曰。礼本于事亲。终于事君。此则忠孝之礼着。臣子之道成。佛逾城出家逃背其父。以匹夫抗天子。以继体悖所亲。瑀非出于空桑。而反尊无父之教。臣闻非孝者无亲。瑀之谓矣。瑀曰。地狱正为此人设也(已上见旧唐史)</p>
                      <p>　　⊙帝复以奕疏。颁示诸僧问。出家于国何益。时法师法琳者。姓陈氏。颖川人。祖因从宦寓襄阳。后住长安齐法寺。作破邪论二卷。博引图史及道教经籍。大略申明佛教。彻万法之源。而孔老立言。特域中之治。未阳远涂。非尽究竟之理。凡出家者。守志明道。弘善兴福。启迪昏迷利国非浅。法师明概作决对奕谤佛僧事八条。法师惠乘作辩正论。十喻九箴。破道士李仲卿十异九迷之谬。琳等奉表奏上。并致启秦王。而门下典仪李师政。着内德论三篇。开陈佛化之益。仍自序而进之。其词曰。若夫十力调御。运法舟于苦海。三乘汲引。坦夷途于火宅。劝善进德之广。七经所不逮。戒恶防患之深。九流莫之比。但穷神知化。其言宏大而可惊。去惑绝尘厥轨清邈而难蹈。华夷仕庶朝野文儒。各附所安鲜味斯道。自非研精以考真妄。沉思而察苦空。无以立匪石之信根。去若亡之疑。盖远则净名妙德。弘道胜而服勤。近则天亲龙树。悟理真而敦悦。罗什道安之笃学。究玄宗而益敬。僧睿惠远之归信。迄皓首而弥坚。迈士安之淫书。甚宣尼之玩易。千金未足惊其视。八音不能改其听闻之博而乐愈深。思之深而信弥笃。皆欲罢而不能。则其非妄也必矣。我皇诞膺天命弘济区宇。覆等苍旻载均厚地扫氛祲清八表救涂炭宁兆民。五教惟敷九功惟叙。总万古之徽猷。改百王之余弊。网罗庶善。崇三宝以津梁芟夷群恶。迸四部之稊莠。遵付嘱之遗旨。弘绍隆之要术。功德崇高昊天罔喻。但缙绅之士祖述多途。各师所学异论蜂起。或谓三王无佛而年永。二石有僧而政虐。损化由于奉佛。益国在于废僧。苟明偏见未申通理。博考兴王足证浮伪。何则亡秦者胡亥。时无佛而土崩。兴佛者汉明。世有僧而国治。周除佛寺。而天元之祚未永。隋弘释教。而开皇之令无虐盛衰由布政。治乱在庶官。归咎佛僧实非通论。且佛唯弘善。不长恶于臣民。戒本防非何损治于家国。若人人守善家家奉戒。则刑罚何得而广。祸福无由而作。骐骥虽骏不乘无以致远。药石徒丰未饵焉能愈疾。项籍丧师。非范增之无算。石氏兴虐。岂浮图之不仁。但为违之而暴乱。未有遵之而凶虐。由此观之。亦足明矣。复有谓正觉为妖神。比净居于淫祀。訾而谤之。无所不至。圣朝劝善。立伽蓝以崇福。迷民兴谤。反功德以为尤。此深讪上。非徒毁佛。愚窃抚心而太息。所以发愤而含毫者也。忝赖皇恩预沾法雨。切磋所惑积稔于兹。信随闻起。疑因解灭。昔尝苟訾而不信。今则笃信而无毁。近推诸己广以量人。凡百轻毁而弗钦。皆为讨论之未究。若令探赜索隐。功齐于澄什。必皆深信笃敬。志均于名僧矣。师政学匪钩深识不臻妙。少有所闻微去其惑。谨课庸短著论三篇。辨惑第一明邪正之通蔽。通命第二辨殃庆之倚伏。空有第三破断常之执见。核之以群言。考之以众善。上显圣朝之净福。下析淫祀之虚非。徒有斯意实乏其材。属词鄙陋援证肤浅。虽竭愚勤何宣圣德。庶同病于未愈者。闻浅譬而深悟也。如藩篱之卉。或蠲疾于腹心。藜藿之餐。傥救馁于沟壑。若金丹在目玉馔盈。桉顾瞻菲薄良足陋矣。内德论辨惑篇第一。其略曰。有辨聪书生。谓忠正君子曰。盖闻释迦生于天竺。修多出自西胡。名号无俦于周孔。功德靡称于典谟寔远夷所尊若。非中夏之师儒。逮摄摩腾之入汉。及康僧会之游吴。显舍利于南国。起招提于东都。自兹厥后乃尚浮图。沙门盛洙泗之众。精舍类王侯之居。既营之于[塽-(爻*爻)+((人/人)*(人/人))]垲。又资之以膏腴。擢修幢而曜日。拟甲第而当衢。王公大臣助之以金帛。农商富族施之以田庐。其福利之焉在。何遵崇之有余也。未若销像而绝鑴铸。货泉可以无费。毁经以禁缮写。笔纸不为之贵。废僧以从编户。益黍稷之余税。坏塔以补不足。广赈恤之仁惠。欲诣阙而效愚忠。上书而献斯计。窃谓可以益国而利民矣。吾子以为何如乎。忠正君子曰。是何言之过欤。余昔笃志于儒林。又措心于文苑。颇同吾子之言论。良由闻法之迟晚。赖指南以去惑。幸失途之未远。每省过而责躬。则临餐而忘饭。子若博考而深计。亦将悔迷而知返矣。窃闻有太史令傅君者。又甚于曩日之惑焉。内自省于昔迷。则十同其五矣。请辩傅君之惑言。以释吾子之邪执。傅谓佛法本出于西胡。不应奉之于中国。余昔同此惑焉。今则悟其不然矣。夫由余出自西戎。辅秦穆而开伯业。日磾生于北狄。侍汉武而除危害。臣既有之。师亦宜尔。何必取其同俗而舍于异方乎。师以道大为尊。无论于彼此。法以善高为胜。不计于遐迩。若夫尚仁为美去欲称高。戒积恶之余殃。劝为善以邀福。百家之所同。七经无以易。但褊浅而未深至。龌龊而不周广。其恕己及物。孰与佛之弘乎。其睹未知本。孰与佛之远乎。其劝善惩恶。孰与佛之广乎。其明空析有。孰与佛之深乎。由此观之。其道妙矣。圣人之德。何以加焉。岂得生于异域而贱其道。出于远方而弃其宝。夫绝群之骏。非唯中邑之产。旷世之珍。不必诸华之物。汉求西域之名马。魏收南海之明珠。贡犀象之牙角。采翡翠之毛羽。物生远域尚于此而为珍。道出遐方独奈何而可弃。若药物出于戎夷。禁咒起于胡越。苟可以蠲邪而去疾。岂以远来而不用之哉。夫灭三毒以证无为。其蠲邪也大矣。除八苦而致常乐。其去疾也深矣。何得拘夷夏而计亲疏乎。况百亿日月之下。三千世界之内。则中在于彼域。不在此方矣。传计诗书所未言。以为修多不足尚。余昔同此惑焉。今又悟其不然矣。夫天文历象之秘奥。地理山川之卓诡。经脉孔穴之诊候。针药符咒之方术。诗书有所不载。周孔未之明言。然考之吉凶有时而征矣。察其行用而多效矣。且又周孔未言之物。蠢蠢无穷。诗书不载之法。茫茫何限。信乎书不尽言。言不尽意。何得拘六经之局教。而背三乘之通旨哉。夫能事未兴于上古。圣人开务于后世。故栋宇易橧巢之居。文字代结绳之制。饮血茹毛之馔。则先用而未珍。火化粒食之功。虽后作而非弊。彼用舍之先后。非理教之通蔽。岂得以诗书早播而得隆。修多晚至而当替。人有幼啖藜藿长饭粱肉。少为布衣老遇侯服。岂得以藜藿先获谓胜粱肉之味。侯服晚遇不如布衣之贵乎。万物有迁三宝常住。寂然不动感而遂通。化身示隐显之迹。法体绝兴亡之数。非初诞于王宫。不长逝于双树。何得论生灭于赴感。计修促于来去乎。傅氏誉老子而毁释迦。赞道书而非佛教。余昔同此惑焉。今又悟其不然矣。夫释老之为体。一而不二矣。同蠲有欲之累。俱显无为之宗。老氏明而未融。释典言臻其极。道若果是佛。固同是而无非。佛若果非道。亦可非而无是。理非矛盾之异。人怀向背之殊。既同众狙之喜怒。又似叶公之爱畏。至如柱下道德之旨。漆园内外之篇。雅奥而难加。清高而可尚。窃尝读之。无间然矣。岂以信奉释典而苟訾之哉。抑又论夫死生无穷之缘。报应不朽之旨。释氏之所创明。黄老未之言及。不知今之道书何因类于佛典。论三世以劝刑。出九流之轨躅。若目睹而言之。则同佛而等其照。若耳闻而放之。则师佛而遵其说。同照则同不当非。相师则师不可毁。誉道而非佛。何谬之甚哉。傅云。佛是妖魅之气寺为淫邪之祀。此其未思之甚也。妖唯作[薛/女]。岂弘十善之化。魅必凭邪。宁兴八正之道。妖犹畏狗。魅亦惧猫。何以降帝释之高心。摧天魔之神力。又如图澄罗什之侣。道安惠远之俦。高德高名。非醉非狂。岂容舍爱辞荣求魑魅之邪道。勤身苦节事魍魉之妖神。又自昔东汉至我大唐。代代而禁妖言处处而断淫祀。岂容舍其财力放其士民。营魑魅之堂塔。入魍魉之徒众。又有宰辅冠盖人伦羽仪王导庾亮之徒。戴逵许询之辈。置情天人之际。抗迹烟霞之表。并禀教而归依。皆厝心以崇信。岂容尊妖奉魅以自屈乎。良由睹妙知真使之然耳。又傅氏之先。毅字武仲。高才硕学世号通人。辩显宗之祥梦。证金人之冥感。释道东被毅有功焉。窃揆傅令之才识。未可齐于武仲也。何为毁佛谤法。与其先之反乎。吴尚书令阚泽对吴主孙权曰。孔老二家比方佛法优劣远矣。何以言之。孔老设教。法天以制用。不敢违天。诸佛说法。天奉而行。不敢违佛。以此言之。实非比对。愚谓阚子斯论知优劣之一隅矣。凡百君子可不思其言乎。夫大士高僧。观于理也深矣。明主贤臣。谋于国也忠矣。而历代宝之以为大训何哉。知其穷理尽性道莫之加故也。傅氏观不深于名僧。思未精于前哲。独师心而背法。轻绝福而兴咎。何其为国谋而不忠乎。为身虑而不远乎。大觉穷神而知化。深观过患而豫防。惟可龄之易尽嗟五福而难常。命川流而电逝。业地久而天长。三涂极迍而杳杳。四流无际而茫茫。凭法舟而利济。藉信翮以翱翔。宜转咎而为福。何罔念而作狂也。傅云赵时梁时皆有僧反。况今天下僧尼二十万众。此又不思之言也。若以昔有反僧而废今之法众。岂得以古有叛臣而弃今之名士。邻有逆儿而逐己之顺子。皆有乱民而不养今之黎庶乎。夫普天之下出家之众。非云集于一邑。实星分于九土。摄之以州县。限之以关河。无征发之威权。有宪章之禁约。纵令三五凶险一二阐提。既无缘于乌合。亦何忧于蚁聚。且又沙门入道。岂怀亡命之谋。女子出家。宁求带甲之用。何乃混计僧尼之数。当同枭镜之党架虚以乱真。蔽善而称恶。君子有三畏。岂当如是乎。夫青衿有罪。非关尼父之失。皂服为非。岂是释尊之咎。僧干朝宪。尼犯俗刑。譬诵律而穿窬。如读礼而骄倨。但以人禀顽嚚之性而不迁于善。非是经开逆乱之源而令染于恶。人不皆贤。法实惟善。何因怒恶而反善。咎人而弃法。若夫口谈夷惠而身行桀蹠。耳听桀蹠而口废诗礼。然则人有可诛之罪。法无可废之过。但应禁非以弘法。不可以人而贱道。窃笃信于妙法。不苟党于沙门。至于耘稊稗以殖嘉苗。肃奸危以清大教。所深愿矣。所深愿矣。傅云。道人土枭皆是贪逆之恶种。此又不思之言也。夫以舍俗修道。故称道人。学道离贪逆。若云贪菩提道逆生死流。则僖子兴言未及斯旨。观沙门之律行也。行人所不能行。止人所不能止。具诸释典可得而究。蠕动之物犹不加害。况为枭镜之事乎。嫁娶之礼尚舍不为。况为禽兽之心乎。何乃引离欲之上人。匹聚尘之下物。援有道之贤俊。比无知之庶类。毁大慈之善众。媲不祥之恶鸟。谓道人为逆种。以梵行比兽心。害善一何甚乎。反正顿如此乎。余昔每引孝经之不毁伤。以讥沙门之法去须发谓其反先王之道。失忠孝之义。今则悟其不然矣。若夫事君亲而尽节虽杀身而称仁。亏忠孝而偷存。徒全肤而非义。论美见危而致命。礼防临难而苟免。何得一概而诃毁伤雷同而顾肤发。割股纳肝伤则甚矣。剔须落发损乃微焉。立忠不顾其命。论者莫知咎。求道不爱其毛。何独以为过。汤恤烝民。尚焚躯以祈泽。墨敦兼爱欲磨足而至顶况夫上为君父深求相利。须发之毁何足顾哉。夫圣人之教。有殊途而同归君子之道。或反经而合义。则泰伯其人也。废在家之就养。托采药而不归。弃中国之服章。依剪发以为饰。反经悖礼莫甚于斯。然而仲尼称之曰。泰伯可谓至德矣。其故何也。虽迹背君亲。而心忠于家国。形亏百越。布德全乎三让。故泰伯弃衣冠之制。而无损于至德。则沙门舍缙绅之容。亦何伤乎妙道。虽易服改貌。违臣子之常仪。而信道归心。愿君亲之多福。苦其身意。修出家之众善。遗其君父。延历劫之深庆。其为忠孝不亦多乎。浪谓沙门为不忠。未之信矣。傅又云。西域胡人因埿而生。是以便事埿瓦。此又未思之言也。夫崇立灵像摸写尊形。所用多涂。非独埿瓦。或雕或铸。则以铁木金铜。图之绣之。亦在丹青缣素。复谓西域士女遍从此物而生乎。且又中国之庙以木为主。则谓制礼君子皆从木而育邪。亲不可忘。故为之宗庙。佛不可忘。故立其形像。以表罔极之心。用申如在之敬。钦圣仰德何失之有哉。夫以善为过者。故亦以恶为功矣。傅又云。帝王无佛则国治年长。有佛则政虐祚短。此又未思之言也。则谓能仁设教。皆阐淫虐之风。菩萨立言。专弘桀纣之事。以实论之。殊不然矣。夫殷丧大宝。灾兴姐已之言。周失诸侯祸由褒姒之笑。三代之亡。皆此物也。三乘之教。岂斯尚乎。佛之为道慈悲喜舍。齐物而等怨亲。与安乐而救危苦。古之所以得其民者。佛既弘之矣民之所以逃其上者。经甚戒之矣。羲轩舜禹之德。在六度而苞笼。羿浞癸辛之咎。总十恶以防禁。向使桀遵少欲之教。纣顺大慈之道。伊吕无以用其谋。汤武焉得行其计。可使鸣条免去国之祸。牧野息倒戈之乱。夏后从洛汭之歌。楚子违干溪之难。然则释氏之化。为益非小。延福祚于无穷。遏危亡于未兆。傅谓有之为损。无之为益。是何言与。是何言与。佛何仇而诬之至此。佛何负而疾之若仇乎。傅又云。未有佛法之前。人皆淳和世无篡逆。此又未思之言也。夫九黎乱德。岂非无佛之年。三苗逆命。非当有法之后。夏殷之季何有淳和。春秋之时宁无篡逆。寇贼奸宄。作士命于皋陶。玁狁孔炽。荡伐劳于吉甫。而傅谓佛兴篡逆。盗法佛犹戒之。岂长篡逆之乱乎。一言之竞佛亦防之。何败淳和之道乎。惟佛之为教也。劝臣以忠。劝子以孝。劝国以治。劝家以和。弘善示天堂之乐。惩非显地狱之苦。不唯一字以为褒。岂止五刑而作戒。乃谓伤和而长乱。不亦诬谤之甚哉。亦何伤于佛日乎。但自沦于苦海矣。轻而不避。良可悲夫。于是书生心伏而色愧。避席而谢曰。仆以习俗生常违道自佚。忽于所未究。玩其所先述。背正法而异论。受邪言以同失。今闻佛智之玄邃。乃知释教之忠质。豁然神悟而理摅。足以荡迷而祛疾。虽从邪于昔岁。请归正于兹日。谨诵来戒以为口实矣。</p>
                      <p>　　论曰。昔司马文正公。讥元魏崔浩昧于择术。若傅令者。不善择术尤可数也。方天意大启唐祚。而太宗以大权圣人示现出世。为千载道德盛明之主。岂易遇哉。有文中子者。身任百世师儒。出河汾间。凡太宗一时宰辅。若凌烟阁上诸公。皆北面称师。受王佐之道。当是时使傅令稍知向方。预出王氏之门。则其施设纵非公台之任。亦不失为名卿才大夫。徒以卜史占候下技。位貌既卑无以自逞。乃以夙昔私憾。谤黩大教。规窃声誉。及太宗登位。天下文明诸公雍容庙堂。论道经邦制礼作乐。虽尧舜之运。亡以加也。此时奕之学素荒而伎且索矣。拘惭自废于家。其无聊而毙也可知矣。妙哉李君内德论。熟览之盖天下精识谠论也。其通命一篇。以儒所谓命释所谓业。原始要终合而通之。尤为警绝。惜辞多未能具载云。</p>
                      <p>　　是岁夏四月。太子建成秦王世民。怨隙已成将兴内难。而又边境屡优军国务殷。傅奕妄生毁佛。乞行废教之请复云云未决。及法琳等诸僧著论辨之。合李黄门内德论。同进之于朝。帝由是悟奕等誉道毁佛为协私。大臣不获已。遂兼汰二教而施行焉。五月辛巳。诏曰。</p>
                      <p>　　⊙释迦阐教清净为先。远尘离垢除去贪欲。所以弘宣胜业修植善根。开导愚迷津梁庶品。是以敷演经教检括学徒。调忏身心舍诸染着。衣服饮食咸资四辈。自大觉迁谢道法流行。末代陵迟渐以亏损。乃有猥残之侣规自尊高。游堕之民苟辟徭役。妄为剃落托号出家。嗜欲无厌营求不已。致有出入闾里周旋阛阓。驱策畜产聚积货财。耕织为生沽贩为业。事同偏户迹等齐人。进违戒律之文。退无礼典之训。或有躬行劫掠身自穿窬。造作奸讹交通豪猾。每罹宪网自蹈重刑。渎玷真如亏损妙法。譬夫稂莠有秽嘉苗。类若淤泥混乎清水。又伽蓝之地本曰净居。栖心之所理尚幽清。近代以来多立寺舍。不求间旷之地。唯趋諠杂之方。缮彩崎岖甍宇殊错。拓舛隐慝诱纳奸邪。或有接延廛邸邻近屠沽。尘埃满室腥膻盈路。徒长轻薄之心。有亏崇敬之义。且老氏垂化本实冲虚。养志无为违情外物。全真守一是谓玄门。驱驰世务尤乖宗旨。朕应期御宇兴隆教法。志思利益情在护持。欲使玉石区分薰莸有辨。长存妙道永固福田。正本澄源宜从沙汰。诸僧尼道士女冠。有精勤练行守戒律者。并令就大寺观居止。供给衣食不令乏短。其不能精进无行业。弗堪供养者。并令罢道各还桑梓。所司明为条式务依教法。违制之坐悉宜停断。京城留寺三所观二所。其余天下诸州各留一所。余悉毁之。六月四日。秦王以府兵平内难。高祖以秦王为皇太子。付以军国政事是月癸亥大赦天下。停前沙汰二教诏。甲子高祖逊于位。称太上皇。太子即位于东宫。是为太宗。</p>
                      <p>　　⊙(丁亥)　太宗文皇帝世民改贞观(高祖次子。厥性仁贤。轻财重义。隋末起义兵。高祖谓之曰。破家亡躯由汝。化家为国亦由汝焉。肇兴唐室。皆太宗之功也。武德九年太子建成齐王元吉死。八月受禅即位。制体作乐选贤任良。与公卿大臣论议政事。吞蝗以整年谷之凶。其睿德如此。用魏征李靖房玄龄杜如晦等诸贤为相。慰迟敬德刘文靖为将。在位二十三年)</p>
                      <p>　　⊙帝对群臣太息曰。今大乱之后。其难治乎。魏征对曰。大乱之治譬饥人之易食。帝曰。古不云乎。善人为邦百年而后胜残去杀。征曰。此不为圣哲之论。圣哲之治其应如响。盖不其难。仆射封德彝曰。不然。三代之浇诡日滋。秦任法律汉杂霸道。皆欲治而不能。非能治而不欲。征书生好虚论徒乱国家不足听。征曰。五帝三王不易民而教。行帝道而帝。行王道而王。顾所行何如耳。黄帝战蚩尤。七十而战胜其乱。因致无为。九黎害德。颛顼征之。既克而治。桀为乱。汤放之。纣无道。武伐之。汤武身及太平。若人渐浇诡不复扑。今当为鬼为魅。尚安得而化之哉。德彝不能对。然复以为不可。帝雅以征对为然。他日帝尝召傅奕。赐之食而谓曰。佛道微妙圣迹可师。且报应显然屡有征验。汝独不悟其理何也。奕曰。佛是西方桀黠欺詸夷狄。及流入中国。尊尚其教皆邪僻纤人。摸写庄老玄言饰其妖妄。无补于国家。有害于百姓。帝恶其言不答。自是终身不齿。</p>
                      <p>　　(己丑)　○放宫女三千。</p>
                      <p>　　⊙七月蝗害稼。帝在苑中掇蝗而言曰。民以谷为命。而汝害之。是害吾民也。百姓有过在予一人。汝而有灵。当食朕身无害吾民。将吞之。左右恐致疾遽求代。帝曰。所贵移灾朕躬。何疾之避。遂吞之。由是终帝世蝗不为害。冬十二月癸酉。诏曰。有隋失道九服沸腾。朕亲总见戎致兹明罚。其有桀犬婴此汤罗。衔须义愤终乎握节。各徇所奉咸有可嘉。日往月来逝川斯远。切恐九泉之下向沦鼎镬。八难之间永缠冰炭。愀然疚怀无忘兴寝。所以树立福田济其营魄。可于建义以来交兵之处为义士凶徒殒身戎阵者各建寺刹招延胜侣。望法鼓所振。变灾火于青莲。清梵所闻。易苦海于甘露。所司量定处所。并立寺名支配僧徒。及修院宇。具于事条以闻。称朕矜哀之意。仍命虞世南李伯乐褚遂良颜师古岑文本许敬宗朱子奢等。为碑铭以纪功业(已上见旧史)</p>
                      <p>　　(庚寅)　○禁笞背法。</p>
                      <p>　　十月天下断狱。死罪二十有九人。东南薄海。西极于岭。北穷玄塞。户不夜闭。旅不赍粮。取给于路。米斗三钱。天下大治。蛮夷君长衣冠带刀宿卫。帝喜谓群臣曰。此魏征劝朕仁义之效也。惜不令封德彝见之。因追念初平天下时。手诛千余人不及享太平。即以御服施诸寺。命僧礼忏荐擢焉。</p>
                      <p>　　(辛卯)　诏僧尼拜父母。</p>
                      <p>　　(壬辰)　○纵死囚四百还家。</p>
                      <p>　　⊙(癸巳)　七年。三藏法师玄奘。游天竺求法。达于王舍城。奘生洛州偃师陈氏。隋季出家具戒。博贯经籍。每慨前代译经多所讹略。志游西土访求异本以参订焉。以三年冬抗表辞帝。制不许。即私遁自原州出玉关抵高昌。高昌王麴文泰奉奘行资。护送达于罽宾。从僧伽论师决俱舍因明。大毗婆沙等论。至大林国。从婆罗门学中论及异道典籍。时婆罗门七百余岁。至仆底国。从伏光法师学对法宗显理门等论。至那伽罗国。从月胄论师学众事分毗婆沙。至禄勒那国从阇那屈多三藏学经部毗婆沙及萨婆多部辨真等论。至麴阇国从毗邪犀那三藏学二毗婆沙。王有胜兵十万雄冠西域。奘与胡商八十许人渡殑伽河。彼俗以人祀天。奘与诸商被执。以奘风度特异。将戮以祭。俄大风作尘沙涨天昼日晦暝。彼众震惧。以奘为圣人。遂释之。至中天竺。遇大乘居士。为奘开瑜伽师地。即入王舍城。彼预闻奘至。具礼郊迎之。安置那兰陀寺。寺七宝所成。僧以万数。奘见上方戒贤论师。时春秋一百有六。道德为西土宗师。号正法藏。国主以十城租赋奉之。奘启以求法意。贤咨嗟流涕曰。吾顷疾病且死。忽梦文殊大士谓吾曰。汝未应厌世。后三年震旦有大沙门。从女受道。自尔已来今三稔矣。于是慰喜交集。有同宿契焉。奘见王。王给象车从者三十辈。日供上馔。馔有龙脑香乳苏蜜及大人米。米香闻百步。然国产不多。唯君长与后。及主法上德与焉。奘寓其国。从正法藏穷探大乘秘奥。日益智证云。</p>
                      <p>　　⊙(乙未)　九年十月法师玄琬卒于延兴寺。遗表陈。圣帝明王赏罚三宝不滥痛愍。沙门犯法不应与民同科。乞付所属以僧律治之。并上安养论三德论各一卷。帝嘉纳。有诏伤悼。遣皇太子临吊。敕有司给葬具。唐敕葬沙门由琬而始。</p>
                      <p>　　⊙十一月。诏曰。三乘结辙济度为先。八正归依慈悲为主。流智慧之海膏泽群生。剪烦恼之林津梁品物。任真体道理协至仁。妙果胜因事符积善。朕钦若金轮恭膺宝命。至德之训无远不思。大圣之规无幽不察。欲使人免盖缠。家臻仁寿。比缘丧乱僧徒减少。华台宝塔窥户无人。绀发青莲栉风沐雨。眷言凋毁良用怃然。其天下诸州有寺之处宜度僧尼。数以三千为限。其州有大小地有华夷。当处所度多少有司详定务取德业精明。其往因减省还俗。及私度白衣之徒。若行业可称通在取限。必无人可取。亦任其开数。比闻多有僧徒溺于流俗。或假托鬼神妄传妖怪。或谬称医巫左道求利。或灼钻肤体骇俗惊愚。或造诣官曹嘱致赃贿。凡此等类大亏圣教。朕情在护持。必无宽贷。自今宜令所司依附六律。</p>
                      <p>　　⊙(丙申)　参以金科明为条制。十年皇太子问张士衡曰。事佛营福其应如何。对曰事佛在清净仁恕。如贪惏骄虐。虽倾财事之无损于祸。且善恶必报若影赴形。圣人之言备矣。为君明。为臣忠。为子孝。则福祚永。反是则祸至矣。时太子有逆志。故士衡因对以箴之。</p>
                      <p>　　⊙(丁酉)　帝幸洛京下诏曰。老君垂范义在清虚。释迦贻则理存因果。求其教也。汲引之迹殊途。论其宗也。弘益之风各致。然大道之兴肇于遂古。源出无名之始。事高有形之外。况是国家先宗。宜居释氏之右。自今已后斋供行位至于称谓。道士女冠可在僧尼之前。庶敦返本之俗。畅于九有。贻于万叶。京邑沙门各陈极谏。有司不纳。时有沙门智实者。洛下贤僧也。丰度隽颖内外兼明。携诸宿德随驾表奏于关口。其略曰。僧某等言。年迫桑榆。始逢太平之世。貌同蒲柳。方值圣明之君。窃闻父有诤子。君有诤臣实等虽在出家。仍在臣子之列有犯无隐。敢不陈之。伏见诏书。国家本系出自柱下。宗祖之风形于前典。颁告天下无德而称。今道士在僧尼之上。奉以周旋。岂敢拒诏。寻其老君垂范治国治家。所佩服章初无改易。不立观宇不领门人。处柱下以全真。隐龙德而养性。今道士等不遵其法。所著冠服并是黄巾之徒。实非老子之裔。行三张之鬼术。弃五千之玄言。反同张陵。谩行章醮。从汉以来常以鬼道化于浮俗。妄托老君之后。即是左道之苗。若在僧尼之上。诚恐国家同流有损国化。遂以道经及汉魏诸史佛先道后之事。具陈如左。帝壮其志于教。遣宰相岑文本谕旨遣之。实固执不奉诏。帝震怒。杖实于朝堂。民其服流之岭表。而卒。年三十有八。初实得罪。有讥其不量进退者。实曰。吾固知已行之诏不可易。所以争者。欲后世知大唐有僧耳。闻者莫不叹惜。</p>
<div class="jwbt-box"><div class="jwbt"><a name=j1613-01-17><a href="1613-01.htm#MENU-top">佛祖历代通载卷第十三</div></div></a></a>
<p>　　⊙(戊戌)　十二年尚书虞世南卒。帝手敕魏王泰曰。虞世南与我犹一体也。拾遗补过无日暂忘。当代名臣人伦准的。吾有小失。必犯颜而诤之。今其云亡石渠东观之中。无复人矣痛惜岂可言耶。未几帝赋往代兴亡诗一篇。辄叹惜曰。钟子期死伯牙不复鼓琴。朕此诗将何所示。令褚遂良持诣世南灵帐读毕焚之。冀其神识感悟焉。明年梦世南进谠言有如平生。因下诏曰。故礼部尚书文懿公虞世南。德行纯备文为辞宗。夙夜尽心志存忠益。奄从物化忽移时序。昨因夜梦倏睹斯人。兼进谠言有若平生之日。追怀遗美良用悲悼。宜资冥福申朕思旧之情。可即其家斋五百僧造佛像一躯(出旧唐史本纪)</p>
                      <p>　　⊙秋八月。诏三学秀异。于弘文殿论议。道士蔡子晃问法师惠净曰。法华称序品第一。未审序第何分。净曰。如来入定放光现瑞假远开近。为破二之鸿基。启一真之由致。此其序也。第者为居。一者为始。故曰序品第一。晃难曰。第者弟也。为弟则不宜称一。言一则不应称弟。两言矛盾。何以会通净曰。向不云。第者为居。一者为始。先生不省名义。安能难人。晃忙乱曲为之词。净乘胜剉折。遂蒙惭而退。净雅与房玄龄厚善尤为太常褚亮所敬。亮尝谓人曰。净俯视安远顾蔑生肇。真当世独步也。及天竺三藏波颇那罗译大庄严论。诏净笔授。并敕赵郡王孝恭詹事杜正伦同监护。</p>
                      <p>　　⊙(己亥)　十三年。方士秦世英谮法师惠琳著论讪毁皇宗。有旨捕琳。琳知之变服自系诣阙请谴。制旨曰。据尔论。有念观世音者临刑不伤。今详罪犯当坐大辟。赐假七日。尔可勤念之。贵临刑自免。琳奉制一无所念。至期诏问所念观音感应如何对曰。隋季失德四海沸腾。陛下廓清寰宇道洽生灵。琳自七日已来。不念观音唯念陛下。帝讶其言。遣御史韦琮问琳所以念朕之状。对曰。观音至圣垂形六道。上天下地皆为师救。陛下御临宸极万国欢心。文治至平灵鉴无外。圣与观音齐等。所以唯念陛下。且琳挺志盖弘宣释氏之法以助皇化。冀民惧报应。畏刑罚而远恶也。琳何求而敢讪谤哉。陛下察琳忠于所事。则所谓临刑自免若唯谗是信。则琳伏尸无地。琮奏其语。有旨免刑流于益州(法师着辨正论八卷。为诸死于蜀百牢关。未几秦世英被诛矣)</p>
                      <p>　　⊙(庚子)　○定嫂叔甥舅服。</p>
                      <p>　　华严法师法顺卒。顺生杜氏。亦称杜顺。如晦族长也。长安万年人。以陈永定二年生。少为隋文帝所重。给月俸供之。有病者。师对之危坐少顷即愈。或生而聋者。顺召之与言耳即聪。或生而哑者。顺就与之悟即能言。或狂而颠者。顺使人领住向之禅定少选。彼即拜谢而去。又尝临溪随侍者惧不可济。顺率同涉。水即断流。其神迹类如此。而顺隤然初不以介意。尤邃华严宗旨。帝素敬重之。尝引入宫禁。导迎善气妃主。戚里诸贵奉之有如生佛。集华严法界观门弟子智俨尊者传其教。</p>
                      <p>　　⊙傅奕感报。于十四年秋卒暴而亡冥报记曰。奕初与傅仁均薛迹同司太史。仁均先死。迹昔欠仁均钱五千未偿。后梦仁均索讨。迹问先所欠钱当付与谁。仁均曰。付与埿人。又问。埿人者谁。曰傅奕也。是夕溤长命少府亦梦同焉。又多见先亡者。问佛经之虚实。彼曰。实也。曰傅奕毁法当受何报。彼曰。配越州埿人。长命入殿庭告迹。迹亦言如之。时有唐临在侧迹送钱与奕。及告其梦。不数日奕果暴亡。或为埿犁中人也。</p>
                      <p>　　⊙相国萧瑀字时文。梁明帝子也。九岁封新安王。国除入隋晋王妃实瑀姊。官右千牛。尝疾。不肯呼医。自信天命。叹曰。吾更余年则从此遁矣。及晋王践祚姊为后。闻其言。召责之以其不安小官。后病损拜内史侍郎。以直言事颇为炀帝憎。隋乱瑀出为河池郡守。唐高祖入关以书招之。因挈郡归。封宋公。委以枢要。帝不名。呼为萧郎。瑀家世贵胄。自武帝以来。皆奉佛清修。瑀及其孙勉精严尤甚。太宗即位屡入相。既而房杜得君事任稍分。瑀不能无少望。尝乞度为僧。帝许之。瑀寻度不能而止。事两朝凡五入相位。年七十四薨。瑀性忠鲠雅薄福贵。善属文。通儒柳顾辈皆高其才。唐史称之曰。梁萧氏兴江左实有功在民。厥终无大恶。以寖微而亡。故余祉及其后裔。自瑀逮遘。八叶宰相名德相望。与唐盛衰。世家之盛古未有也。</p>
                      <p>　　⊙(辛丑)　十五年五月戊辰。帝幸宏福寺。召大德道懿等五人赐座。谕以创寺为专一追崇穆太后。言发涕零。懿及左右皆哽咽逡巡。自制疏施绢二百疋。自称皇帝菩萨戒弟子。令回向罢。顾谓道懿等曰。顷以老子是朕先宗。故令名位在前。卿等应恨恨也。道懿曰。陛下尊祖宗降成式。懿等蒙荷国恩安闲学道。诏旨初下咸皆欢悦。讵敢有恨。帝曰。尊祖重亲有生之大本。故先老子以别亲疏之序。非不留心于佛也。自有国以来。未尝创立道观。凡有功德并归僧舍。虽往日操戈临阵。亦未始纵威滥杀。今所在战场皆立佛寺。至于太原旧第亦以奉佛。朕存心如此。卿等想未谕也。道懿等遽起趋谢。帝曰。少坐。此是朕意。不述则人不知。天时向热。寺宇未备。今所施可别造经寮令僧众宽展行道。</p>
                      <p>　　⊙(壬寅)　十六年。三藏玄奘法师。发王舍城入只罗国国主郊迎之。已而问曰。而国有圣人出世。作小秦王破阵乐试为我言其为人。奘粗陈帝神武削平天下躬行尧舜之治。其王大惊。东向稽首曰我当朝觐与师偕行也。奘因出所撰制恶见论似之。王钦叹曰。此论一出。可谓日光既升萤火夺明矣。即以青象名马助奘驮经而还。</p>
                      <p>　　⊙(癸卯)　○图功臣于凌烟阁。</p>
                      <p>　　八月四日。原州松昌鸿池谷忽有五石。皆青质白文。成字曰。高皇海出多子李元王八十年太平天子李世民千年太子李治书燕山人士乐大国主尚汪谭奖文仁迈千古大王五王六王七王十风毛才子七佛八菩萨及上果佛田天子文武贞观昌大圣延四方上不治示孝仙戈八为善。原州奏于朝。字初若不甚显。及群公拟定。遂粲然明着。十一月辛卯。有事于南郊。诏遣使以玉帛诣原州鸿池谷祭之曰。嗣天子讳祚继鸿业君临宇县。宿兴旰食无忘于政。道德齐礼愧于前修。天有成命表瑞征符。文字粲然历数惟永。既旌高庙之业。又锡眇身之祚。迨于皇太子治。亦降贞符。具纪李氏于石言。仰瞻宵汉空名大造。甫惟寡薄弥增寅惧。敢因大礼重荐玉帛。上谢冥灵之贶。以伸祗栗之诚。</p>
                      <p>　　⊙(乙巳)　十九年正月丙子。法师玄奘赍经像归于京师。留守房玄龄馆于宏福寺。以表闻帝。壬辰奘如东都。二月己亥见于仪鸾殿。帝曰师去何不相报。对曰。当去时表三上。以诚愿微浅。不蒙谅许。无任慕道之至。乃辍私行。专擅之罪惟深愧惧。帝曰。师出家与俗殊隔。能委命求法惠利苍生。朕甚嘉焉固不烦为愧。但念山川阻远方俗异心。怪师能达也。对曰。奘闻乘疾风者造天地而非远驭龙舟者涉江海而不难。自陛下握乾符清四海。德笼九域仁被八区。淳风扇炎景之南。圣威震葱岭之外。所以戎夷君长。每见翔云之鸟自东来者。犹疑发于上国。敛衽而敬之。况玄奘圆顶方亲承化育者耶。既赖天威。故得往还无难。帝曰。此长者之言。朕何敢当。因广问雪岭以西印度之境玉烛和气物产风俗八王故迹七佛遗踪。并博望之所不传。班马无得而载者。奘既亲游其地。记忆无遗。随问而对。皆有条理。帝大悦曰。师所经一百余国。可尽掇其山川风俗。撰大唐西域记以遗后来。不亦美乎奘奉诏将罢。帝谓侍臣曰。昔符坚称道安为神器。举国遵敬朕观法师。词吐温雅风节贞峻。非徒不愧古人。实过之远甚。司徒长孙无忌曰。诚如明诏。道安虽高行博识。然弘法之功。固不如法师躬趋圣域讨论众妙究探宗极者矣。时车驾将问罪高丽。闻法师之还。期暂引见。及对谈论不觉日莫。帝曰。匇匇言不尽怀。欲共法师东行。省方观俗。指挥之暇。别更谈叙可乎。对曰玄奘远归。兼有病疾。不堪陪驾。帝曰。师向能孤游绝域。今此行如跬步耳。尚何辞。对曰。陛下东征六军奉卫。伐乱诛奸必有牧野之功昆阳之捷。玄奘无所裨助。虚负道路之费。且兵刃交战。佛制沙门不得观视。惟陛下矜察。帝嘉纳而止。奘因奏西域所获梵本经论凡六百五十七部。乞就嵩山少林寺为国宣释。帝曰。朕顷为穆太后创宏福寺。极为虚静。可就彼翻译。所须并与玄龄平章。奘因进曰。百姓无知见奘远归妄有窥看。不徒妨废法务。兼虑不测之患。愿得监门官以防衅隙。帝悦曰。此言可谓保身之计当为处分。及罢即别。有旨差官监护。</p>
                      <p>　　⊙(丙午)　二十年七月辛卯。法师玄奘表上新译菩萨藏经六门陀罗尼经显杨圣教论大乘杂集论凡五部五十八卷。请帝为圣教序。降手敕曰。省书具悉雅意。法师夙标高行早出尘表。泛宝舟而登彼岸。搜妙道而辟度门。弘阐大猷荡除众罪。朕学浅心拙。在物犹迷。况佛道幽微。岂能仰赞。侧请为序。非己所闻。奘重表请曰。伏奉墨敕猥垂奖谕。祗奉纶言精守振越。玄奘行业空疏谬参缁侣幸属九瀛有截四海无虞凭皇灵以远征。恃国威而访道。穷遐冒险虽励愚诚。纂异怀荒实资朝化所获经论蒙遣翻译。见成卷轴志有铨序。伏惟陛下睿思云敷。天华景烂。理苞系表调逸咸英。跨千古以飞声。掩百王而腾实。切以神力无方。非神思不足铨其理。圣教玄远。非圣藻何以序其源。故乃冒犯威严敢希题目。宸眷冲邈不蒙矜许。抚躬累息相顾失图。奘闻。日月丽天。既分辉于户牖。江河纪地。亦流润于岩崖。云和广乐。不秘响于聋瞆。金玉奇珍。岂韬彩于愚瞽。敢缘此理重有干祈。伏乞雷雨曲垂天文俯照。配两仪而同久。与二曜而俱县。然则鹫岭微言。假神笔而弘远。鸡园奥典。托英词而宣扬。岂止区区梵众独荷恩荣。蠢蠢迷生方超尘累而已。制许之。</p>
                      <p>　　⊙(丁未)　○作翠微宫于终南山。</p>
                      <p>　　是岁帝得秘谶云。唐三世而后女主武王代有天下。遂密召太史令李淳风访其事。对曰。臣据术推之。其兆已成。今在陛下宫中矣。逾三十年当有天下。诛唐子孙殆尽。帝曰。疑似者杀之何如。对曰。天命不可易。且真王者不死。徒使疑似之戮淫及无辜。今既在宫。已是陛下眷属。更三十年又当衰老。老则心慈。虽受终易姓。于陛下子孙或不甚损。今若戮之。即当复生少庄严毒。况又立仇则陛下子孙必无遗类。帝善其言而止。</p>
                      <p>　　⊙(戊申)　二十二年六月。帝在玉华宫。召法师玄奘至。乃曰。朕在京苦暑。故就此宫。泉石既凉气力稍佳。然忆法师故兹相屈。涉涂当大劳也奘谢曰。四海黎庶。依陛下而生。圣躬不安。则率土煌灼。伏闻。銮舆至此御膳顺宜。凡预含灵孰不无蹈。愿陛下永保崇高。与天地无极。玄奘庸薄猥蒙齿召。衔荷而来。不觉为劳。帝以法师德业冲博仪表绝伦。欲令罢道共康庶政。因曰。昔三五帝王。靡不以六合务广万机事殷。不能遍理。故周凭十乱。舜托五臣。翼亮朝猷弼谐邦国。彼盛明之后且尔。况朕寡昧而不寄众哲哉。意欲法师脱缁服挂纁衣。升铉路以陈谋坐槐庭而论道。师意何如。对曰。玄奘微生伏奉明诏。称三五之君不能独治。寄诸贤哲共而成之。此陛下盛德含光谦让之词。在理则不尔也。何哉。使臣能至治。桀纣柏灵之君岂无臣耶。以此而言不必由也。伏惟陛下圣哲之治。一人纪纲万事咸得其绪。况抚运已来。天地休平中外宁晏。皆陛下不荒不矜不丽不侈。兢兢业虽休勿休居安思危。为善承天之所致也。余何预焉。请粗陈其梗概。陛下经纬八纮驱驾豪杰。戡定祸乱崇阐雍熙。聪明文思之德。体元合极之姿。皆天之所授。无假于人。一也。敦本弃末崇儒尚德。移浇风于季俗。反淳政于上古。赋遵薄制刑用轻典。九州四海禀识怀生。俱沐恩波咸遂安逸。此又圣心自化。无假于人。二也。至道旁通深仁远洽。东逾日域西迈昆丘。南尽炎州北穷玄塞。雕题鼻饮之俗。卉服左衽之人。靡不候风瞻雨稽颡屈膝。献琛贡宝充委夷邸。此又天威所感。无假于人。三也猃狁为患其来自久。五帝所不止。三王莫能制遂使渭河为被发之野。酆鄗为鸣镝之场。中国陵迟匈奴得逞。殷周已来不能攘弭至汉武穷兵卫霍尽力。虽收枝叶根本犹存。自是而后无闻良策。陛下御图一征斯殄倾巢倒穴无复孑遗。浣海燕然之域。尽入提封。单于弓骑之人。俱充臣妾。若言由人。则虞舜已来贤辅多矣。何因不获。故知有道斯得。无假于人。四也。高丽小蕃失礼上国。炀帝总天下之师三自征伐。攻城无伤半堞。掠卒不获一人。虚丧六军狼狈而返。陛下暂行提数万骑。摧驻跸之强阵。破辽盖之坚城。振旅凯旋俘馘三十余万。用兵御将其道不殊。隋以之亡。唐以之得。故知由主无假于人。五也。天地交泰日月光华。和气氤氲庆云纷郁。五灵见质一角呈奇。白狼白狐朱雁朱草。昭章杂沓无量亿千不可遍举。皆应德而至。无假于人。六也。明诏乃欲比喻前王寄功十乱。切为陛下不取。总复须才。今亦伊吕多矣。</p>
                      <p>　　⊙玄奘庸陋何足以预之。至于守戒缁门阐扬遗法。此其诚愿。伏乞天慈终而不夺。帝大悦曰。师所陈并上玄垂祐。及宗庙之灵卿士之力。朕安能自致哉。师既欲敷扬妙道。亦不固违高志。中书令褚遂良曰。今四海廓清九域宁晏。皆陛下圣德。实如法师之言。帝笑曰。不如此。珍裘岂一狐之腋。大厦必众材共成。何有君能独济。法师欲自全雅操。故滥相光饰耳。因问比译何经。对曰。瑜伽师地论。帝曰。明何等此。对曰。此弥勒大士所造明十七地义。曰何谓十七地。奘曰。六识相应地。有寻有伺地。无寻唯伺地。无寻无伺地。三摩呬多地。有心地无心地。闻所成地思所成地。修所成地。声闻地。独觉地。菩萨地。有余依地。无余依地是为十七。及标举纲目陈列大义。帝深爱焉。遣使取论入宫凡一百卷。帝自详览睹其词义宏奥。非向所闻。谓侍臣曰。朕观法师新译经论。犹瞻天啖海莫极高深顷既军国务殷。未暇委寻。今而后知宗源杳旷。顾儒道九流犹汀滢之方溟渤耳。因敕有司拣秘书手写新译经论各九部。令宣赐九道总管展转流布。冀率土之内同禀未闻之法。</p>
                      <p>　　司徒长孙无忌。中书令褚遂良。奏曰。佛教冲玄天人莫测。言本则甚深。语门则难入。伏惟陛下至道照明辉光昱日。泽沾遐界化溢中区。拥护五乘建立三宝。致法师当叔叶而秀质。闲千载而挺生。陟重险以求经。履危涂而访道。见珍异俗具获真文。归国翻宣。若庵摩之始说。精文奥义。犹金口之新开。皆陛下圣德所感。臣等愚瞽预此见闻。苦海波澜舟航有寄。况天慈广远使布之九州。蠢蠢黔黎俱餐妙法。臣等亿劫忻逢。不胜庆幸。</p>
                      <p>　　⊙六月。帝撰大唐三藏圣教序成。御庆福殿百官倍位。宣法师玄奘升殿赐座。敕弘文馆学士上官仪。以序对群臣宣读。霞焕锦舒极褒扬之美。其辞曰。盖闻。二仪有像。显覆载以含生。四时无形。潜寒暑以化物。是以窥天鉴地。庸愚皆识其端。明阴洞阳。贤哲罕穷其数。然而天地包乎阴阳而易识者。以其有象也。阴阳处乎天地而难穷者。以其无形也。故知像显可征。虽愚不惑形潜莫睹。在智犹迷。况乎佛道冲虚乘幽控寂。宏济万品典御十方。举威灵而无上。抑神力而无下。大则弥于宇宙。细则摄于毫厘。无灭无生。历万劫而不古若隐若显。运百福而长今。妙道凝玄。遵之莫知其际。法流湛寂。揖之莫测其原固知蠢蠢凡愚区区庸鄙。投其旨趣能无疑惑者哉。然则大教之兴基于西土。腾汉庭而皎梦。照东域而流慈。昔者分形分迹之时。言未驰而成化。当常现常之世。民仰德而知遵。及乎晦迹归真迁仪越世。金容掩色。不镜三千之光。丽像开图空端四八之相。于是微言广被。拯含类于三涂遗训遐宣。导群生于十地。然而真教难仰。莫能一其旨归。曲学易遵。邪正于焉纷纠。所以空有之论。或习俗而是非。大小之乘。乍沿时而隆替。有玄奘法师者。法门之领袖也。幼怀贞敏。早悟三空之心。长契神情。先包四忍之行。松风水月。未足比其清华。仙露明珠。讵能方其朗润。故以智通无累神测未形。超六尘而迥出。夐千古而无对。凝心内境。悲正法以陵迟。栖虑玄门。慨深文之讹阙。思欲分条析理广彼前闻　截伪续真开兹后学。是以翘心净土往游西域。乘危远迈仗策孤征。积雪晨飞涂闲失地。惊沙夕起空外迷天。万里山川泼烟霞而进影。百重寒暑。蹑霜露而前踪。诚重劳轻求深愿达。周游西宇十有七年。穷历异邦询求正教。双林八水味道餐风。鹿苑鹫峰瞻奇仰异。承至言于先圣。受真教于上贤。探赜妙门精穷奥义。一乘五律之道驰骤于心田。八藏三箧之文。波腾于口海爰自所历之国。总将三藏要文凡六百五十七部。译布中夏宣扬胜。业引慈云于西极。注法雨于东垂。圣教阙而复全。苍生罪而还福。湿火宅之干焰。共拔迷途朗爱水之昏波同臻彼岸。是知恶因业坠善以缘升。升坠之端唯人所记。譬夫桂生高岭。零露方得泫其华莲出绿波。飞尘不能污其叶。非莲性自洁而桂质本贞。良由所附者高则微物不能累。所凭者净则浊类不能沾。夫以卉木无知。犹资善而成善。况乎人伦有识。不缘庆而求庆。方冀兹经流施。将日月而无穷。斯福遐敷。与乾坤而永大。于是御笔亲书。缀于新经之首。法师奉表。谢曰。六爻探赜。局于生灭之场。百物正名。未涉真如之境。远惟羲册睹奥不测其神遐想轩图历选普归其美。恭惟陛下玉毫降质金轮御天。廓先王之九州。掩百千之日月。广利代之区域。纳恒沙之法界。遂使给孤精舍尽入提封。贝叶灵文咸归册府。玄奘往因振锡聊谒崛山。经途万里。怙天威如咫步。匪乘千叶。诣双树如食顷。搜扬三藏。尽龙宫之所储。研究一乘。穷鹫岭之遗旨。并已载于白马还献紫宸。寻蒙下诏敕使翻译。玄奘识乖龙树。谬忝传灯之荣。才异马鸣。深愧泻瓶之敏。所译经论纰舛尤多。遂荷天威留神制序。文超象系之表。理括众妙之门。忽以微生亲闻梵响。踊跃欢喜如闻授记。无任感荷之极。手敕答曰。朕才谢圭璋言惭博达。至于内典尤所未闻昨制序文深惭鄙拙。秽翰墨于金简。标瓦砾于珠林。忽得来书谬承褒赞。循躬省虑弥益厚颜。善不足称虚劳致谢。</p>
                      <p>　　⊙时皇太子睹圣序遂撰述圣记。法师进启奉谢。帝复览新译菩萨藏经。爱其辞旨微妙。因诏皇太子撰菩萨藏经后序。其辞曰。盖闻。羲皇至赜。精粹止于龟文。轩后幽通。雅奥穷于鸟篆。考丹书而索隐。殊昧实际之源。征录错以研几。盖非常乐之道犹且事光图史。振薰风于八埏德洽生灵。激尧波于万代。伏惟陛下转轮垂拱而化渐鸡园。胜殿凝旒而神交鹫岭。总调御于徽号。匪文思之所窥。极般若于纶言。岂象系之所拟。由是教覃溟表。咸传八解之音。训浃寰中。皆践四禅之轨。遂使三千世界。尽怀生而可封百亿须弥。入提封而作镇。尼莲德水。迩帝里之沧池。舍卫庵园。接上林之茂苑。虽复法性空寂。随感必通。真乘深妙无幽不阐。所以大权御极。导法流而靡穷。能仁抚运。拂劫石而无尽。体均相具不可思议。校美前王。焉可同年而语矣。爰自开阐地限流沙。震旦未融灵文尚隐。汉皇精感。托梦想于玄宵。晋后翘诚。降修多于白马。有同蠡酌。岂达四海之涯。取譬管窥。宁穷七曜之奥。洎乎皇灵遐畅。威加铁围之表。至圣发明德被金刚之际。恒沙国土普袭衣冠开解脱门践真实路。龙宫梵说之偈。毕萃清室。猊吼贝叶之文。咸归册府。洒兹甘露普润芽茎。乘此惠云遍沾翾走岂非归依之胜业。圣政之灵感者乎。菩萨藏经者。大觉义宗之要旨也。佛修此道已证无生。菩萨受持咸登不退。六波罗蜜关键所资。四无量心根力斯备。盖彼岸之津涉。正觉之梯航者焉。贞观年中身毒归化。越热坡而颁朔跨悬渡而输琛。文轨既同道路无壅。法师玄奘振锡寻真。出自玉关长驱奈苑。于天竺力士生处。访获此经。归而奏上。降旨翻译。于是毕功。余以问安之暇。澄心妙法之宝奉述天旨微表赞扬。式命有司缀于卷末。帝自是情信日笃平章法义不辍于口。与法师相得之深。无时暂闲。凡衣服卧具频诏换易。如家人焉。</p>
                      <p>　　⊙八月丙申。赐奘百金磨衲并宝剃刀。奘奉表谢。略曰。忍辱之服。彩合流霞智惠之刀。铦逾切玉。谨当衣以降烦恼之魔。佩以断尘劳之网。帝自伐辽而还。气力不逮平昔有忧生之虑。既遇法师留神大教稍遂平复。因问欲植法门之益何所宜先。奘对曰。众生寝惑非惠莫启。惠芽抽植法为之资。弘法须人即度僧为最帝悦。</p>
                      <p>　　九月乙卯。诏曰。隋季失御天下分崩。四海涂炭八埏鼎沸。朕属当戡乱亲履兵锋。亟犯风霜宿于马上。顷加药饵犹未痊除。比日以来方遂平复。岂非福善之致耶。京城及天下诸州寺。各度僧五人(时天下寺三千七百余所。度僧凡一万七千余人)</p>
                      <p>　　⊙十月车驾还京师。敕有司于北阙紫微殿西南创弘法院。留奘居禁中。昼则陪御谈论夜分就院译经。</p>
                      <p>　　⊙十二月。皇太子为文德皇后创大慈恩寺成。诏选京城宿望五十大德。各度侍者六人。入居新寺。是月丙辰。太子备宝车五十乘。迎诸大德。并彩亭宝刹数百具奉安新获梵夹诸经及瑞像舍利等。敕太常九部乐及长安万年音乐京城诸寺。花旛导引入寺。帝御安福门楼。执炉致敬。经像过尽始罢。皇情大悦。</p>
                      <p>　　⊙(己酉)　二十三年四月。帝幸翠微宫。法师玄奘陪驾。每谈叙渊奥。帝必攘袂曰。与法师相值恨晚耳。未尽弘法之意。夏五月不豫。诏太尉长孙无忌中书令褚遂良入卧内。嘱曰公等忠烈着在朕心。昔汉武托霍光。刘备嘱诸葛亮。朕之后事一以委卿。太子仁孝。必须尽诚辅导永保社稷。无忌等叩头流涕。帝复执太子手曰。无忌遂良在。国家事汝无忧矣。是年崩于含风殿卒五十有三。</p>
                      <p>　　⊙唐史赞曰。甚矣至治之君不世出也。禹有天下传十有六王。而少康有中兴之业。汤有天下传二十八王。而其甚盛者号称三宗。武王有天下传三十六王。而成康之治与宣之功。其余无所称焉。虽诗书所载有时阙略。然三代千有七百余年。传七十余君。其卓然着见于后世者。此六七君而已。呜呼可谓难得也。唐有天下传世二十。其可称者三君。玄宗宪宗皆不克其终。盛哉太宗之烈也其除隋之乱。比迹汤武。致治之美。庶几成康。自古功德兼隆。由汉以来未之有也。至其牵于多爱。复立浮图。好大喜功勤兵于远。此中材庸主之所常为。然春秋之法常责备于贤者。是以后世君子之欲成人之美者。莫不叹息于斯焉。</p>
                      <p>　　论曰。君子谓立言之难其实非难。特为好恶所欺耳。如欧阳文忠公作太宗本纪赞。虽笔高语奇杰出诸史。至贬太宗复立浮图好大喜功勤兵于远类中材庸主所为而不取。予谓文忠责备之深。而为好恶所欺也。方贞观之世。天下昆虫草木咸被其泽。至于日月霜露所至之国。皆款关而修职直。独高丽莫离支叛逆阻命。太宗身任千载道德英雄之主。其肯坐视之。留为子孙忧。而不少假经略乎。盖其威德之盛。其势之必然。非好大喜功之谓也。昔黄帝平蚩尤。七十战而胜其乱。高宗伐鬼方。三年而后克。太宗举偏师而阴山平。临驻跸而高丽服。然黄帝高宗。经孔子而未尝少贬。文忠特以为太宗之疵。庸讵非责备之过与。以太宗盛德大业如此。犹曲贬之将恐后之君子。怀免贬之难而无意于功名也。文忠徒欲高尚其事。而不知此亦自蹈好大之失。矣至于复立浮。图乃所以和顺道德。而齐天地鬼神之心。以开济天下后世之人。为无穷之益也。文忠以为不当。则是太宗暗于取舍矣。使太宗果暗于此。则当时房杜王魏之流。亦因循户禄而暗于取舍者耶。或曰。文忠慕韩愈为人。故不得不尔。呜呼文忠何忍哉。慕人毁佛而兼弃太宗之道德。是不为好恶所欺耶。孔子立名教者也。老氏则非毁之。及孔子删礼。则曰。吾闻诸老聃云。然孔子亦以人而废言乎。亦若世情之好恶耶。况真佛也者耶。圣凡本有之体。毁之乃所以自毁之也。讵伤于真佛哉。尝闻文忠一昔梦。为勇士数辈摄至太宗之庭。太宗怒而责曰。吾文武勋烈如此。不能逃子之贬何也。文忠震惧而寤。后欲追改之。而业已进书颁行矣。遂不克改。尝慨然曰。平怀最难。此殆非偶然而云耳。</p>
<div class="jwbt-box"><div class="jwbt"><a name=j1613-01-18><a href="1613-01.htm#MENU-top">佛祖历代通载卷第十四</div></div></a></a>
<p>　　唐。</p>
                      <p>　　⊙(庚戌)　高宗治改永徽(字为善。小名雄奴。太宗第九子。年五十六崩葬乾陵。在位三十四年。一云。三十六年。或云。三十年○复以周公为先圣。孔子为先师)</p>
                      <p>　　(辛亥)　世尊示灭一千六百年矣。</p>
                      <p>　　⊙四祖道信大师示寂。师姓司马。世居河内。后徙蕲州。生而超异。幼慕空宗诸解脱门。宛如夙习。既绍祖位。摄心无寐胁不至席者。仅六十年。隋大业末。领众至吉州。值群盗围城。七旬不解万众惶怖。师悯之。教诵摩诃般若。既而贼众望稃灕间。若有神兵。乃相谓曰。城中必有异人。遂即引去。武德中始居破头山学徒奔凑。尝一日于黄梅道中逢一小儿。骨相秀异。师曰。汝何姓。答曰。姓即有不是常姓。师曰。是何姓。答曰。是佛性。师曰。汝无性耶。答曰。性即空故。师默识其为法器。令侍者诣其母求之出家。母以夙缘故了无难色。以至传衣付法。偈曰。华种有生性。因地华生生。大缘与信合。当生生不生。遂以学徒委之。一日告众曰。吾尝游庐山。登绝顶望破头山。见紫云如盖。下有白气横分六道汝等会否。众皆默然。忍大师曰。莫是和上他后横出一枝佛法否。师曰善。贞观末太宗向师道味欲瞻风彩。诏赴京师师上表逊谢。前后三返竟以疾辞。第四度命使者曰。如果不起即取首来。使至山谕旨。师乃引颈就刃神色怡然。使异之。回以状闻。帝弥加叹慕。就赐珍缯以遂其志。及是忽垂诫门人曰。一切诸法悉皆解脱。汝等各自护念流化未来。言讫安坐而逝。寿七十有二。塔于本山。明年四月八日。塔户无故自开。仪相如生。尔后门人不敢复闭。代宗谥大医禅师云。</p>
                      <p>　　⊙(壬子)　雁塔成。太宗二十二年。上在春宫日。天阴掌疼问及左右对曰。应是太子洞玄下针处于是思报昊天追崇福业。命有司择地为母文德顺圣皇后建慈恩寺。凡十余院。一千八百九十七间。度僧三百员。敕奘三藏为上座。盛事如碑所载。至今永徽三年。帝用七宫亡者衣物财帛而建此塔于慈恩寺。其基四面各一百四十尺。仿西域制度而有五级。并象轮露盘高一百八十尺。层层中心皆葬舍利。不啻万颗。上层以石为室。南面立碑。载二圣所制三藏圣教序记。乃尚书右仆射河南公褚遂良笔也○西域之制以塔为方坟。然有四类。轮王一级。声闻四级。独觉十二级。菩萨如来十三级。各有所表也。</p>
                      <p>　　⊙(癸丑)　四年禅师惠宽卒。生杨氏。父为道士。号三洞先生。姊信相生而知道。终日凝然禅寂。宽五六岁日与信相谭论。俱非世事。家世奉道宽独不喜。父诟厉使拜天尊。宽不得已跪之。铁像蹶然崩坏。举族惊异。因录每与信相所论言句。先是龙怀寺禅师昙相临终。语弟子会曰。吾报缘当生广汉绵竹峰顶杨氏家。后七年汝来见吾。言讫而逝。其后会颇忘之。一昔梦相责以负约。会惊寤遂造峰顶而扣其扉。宽曰。扣扉者谁。会遽曰。弟子会也。宽笑曰。何以知吾而称子。会曰。得师声犹昔日声也。遂相见。其父出所录每与信相谭论示之。盖大庄严等论。会即奉宽再归龙怀寺落发。由是神异日显。俗呼圣和上。其姊信相亦随出家。尝因净惠寺异僧入定。满寺红焰亘然。而人未识之。信相曰。此火聚尊者入火光三昧耳。因入其寺。入水观一室湛然。唯水不见其形。异僧钦叹以为得果。时亦号圣尼。宽十世为大僧。今十生记存焉。累朝赐谥不一。</p>
                      <p>　　⊙(甲寅)　五年中天竺国摩诃菩提寺。遣僧致法师玄奘书。并献方物。其辞曰。微妙吉祥世尊金刚座侧摩诃菩提寺诸多闻众所共围绕上座惠天。致书摩诃支那国于无量经律论妙尽精微木叉阿遮利耶。敬问无量少病少恼。我惠天苾刍今造佛大神变赞颂及诸经论比量智等。今附苾刍法长将往。此无量多闻长老大德阿遮利耶。智光亦同前致问。邬波索迦日授稽首和南。今共寄白氎一双示不空心。路远莫怪其少。愿领。彼须经论录名附来。当为抄送。木叉阿遮利耶愿知。及法长辞还。奘答长老智光书。其略曰。往年使还承正法藏大师无常。奉问摧割不能已已。呜呼苦海舟沉人天眼灭。迁夺之痛何可述欤。昔大觉潜辉。迦葉绍宗洪业。商那迁逝。鞠多阐其嘉猷。今法将归真。法师次任其事。惟愿清辞妙辨。共四海而弘流。福智庄严。与五山而永久。玄奘所将经论已翻瑜伽师地论等大小三十余部。即日大唐天子圣躬万福率土安民。以轮王之慈。敷法王之化。所出经论并蒙神笔制序。令所司抄写国内流行。爰及邻邦亦俱遵奉。虽居像季之末。而教法光荣邕邕穆穆。亦不异室罗筏逝多林之化也。伏愿照知。顷信度河失经一驮。今录名于后。有便请为附来。并有片物供养。愿垂纳受。是岁特旨度沙弥窥基为大僧。入大慈恩寺参译经正义。基姓尉迟代郡人(鄂国公敬德之侄。右金吾卫将军敬宗之子)母裴梦掌月轮吞之而孕。诞夕神光盈室。甫六岁能著书。初法师奘公于西域得一童子。敏悟绝伦。因携之诣宗。宗呼基出拜。奘使诵所著兵书。且数千言。奘数目童子。及基诵毕。奘绐之曰。此古书耳。宗未之信。奘令西域童子覆诵之。不差一字。宗大怒。以基窃古书罔已将杀之。奘就丐出家。基曰。听我御荤色晚膳即从出家。不然宁伏剑死不为饿死。奘爱其俊而许之。遂从入道。每览疏记过目成诵。义亦顿解。善大小乘。既参译经。从奘受瑜伽唯识宗旨。著论凡百部。时号百本论师。然性豪侈。每出必治三车。亦号三车法师。</p>
                      <p>　　⊙(乙卯)　六年五月。法师玄奘译因明论。沙门神泰等各造义疏释之。法师栖玄者。以其论示尚药奉御吕才。才深艺之士也。颇毁其文。作因明注解破义图。轻薄者听信之。秋七月译经法师惠立致书左仆射于志宁斥其谬。辞曰。闻诸佛之立教。文言奥远旨义幽深。等圆穹之寥廓。类沧波之浩浣。谈真如之性相。居十地而尚迷。说小草之因缘。处无生而犹昧。况有萦缠八邪之网。沉沦四倒之流。而欲窥究宗因辨彰其理者。无乃惑哉。切见大慈恩寺翻经法师惠基。早树智力夙成行洁。圭璋操逾松杞遂能。躬游圣域询禀微言。擅三藏于胸怀。苞四含于掌握。嗣清徽于曩哲。扇遗范于当今。实季俗之舟航。信缁林之龟鉴者也。所翻圣教已三百余轴。中有小论。题曰因明。诠论难之旨归。序催邪之轨式。虽未为玄门之要妙。亦非造次之所知。近闻尚药吕奉御。以常人之资。窃众师之说。造因明图释宗因义。不能精悟好起异端。苟觅声誉妄为穿凿。排众德之正说。任我慢之[懨-猒+扁]心。媒炫公卿之前。嚣諠闾巷之侧不惭颜厚靡倦神劳。数易炎凉心犹未已。然奉御于俗事少间。遂谓真宗可了。何异鼷鼠见釜窖之堪陟。乃言昆阆之不难。蛛螫睹棘林之易罗。遂谓扶桑之可网。不量涯分无以异斯。况大音希声大辩若讷。所以净名契理杜口毗耶。尼父德高恂恂乡党。未闻夸矜自媒而获缙绅之推仰也。立致书其事稍息。</p>
                      <p>　　冬十月丁酉。太常博士柳宣。以其事寝。作归敬书并偈。檄译经大德。求毕其说。于是法师明浚。答还述颂并书。极大尊严。而训吕才妄举。柳宣得书即劾吕才。列奏其事。有旨集公卿学士。领才诣慈恩寺。见法师受辞悔谢而退。</p>
                      <p>　　⊙(丙辰)　改显庆正月丙寅。立代王弘为皇太子。是日于慈恩寺斋僧五千员。敕黄门侍郎薛元超主其事。因问法师玄奘前代翻经之式。对曰。汉魏既远未可详论。晋宋已来翻经皆有监阅详缉之官。故符坚时昙摩难提译经。黄门赵整执笔。姚兴时罗什译经。兴及姚嵩执笔。后魏菩提流支译经。侍中崔光笔授。以至梁陈周隋之代。并亦如之。贞观初年波颇那罗译经。先帝敕赵郡王孝恭詹事杜正伦监护。今特阙如。又大慈恩寺庄丽轮奂今古罕俦。尚未建碑。贫道怀此二寺。愿闻之于上也。元超奏其语制可。</p>
                      <p>　　⊙是月壬申朝会中书令崔敦礼宣敕曰。大慈恩寺法师。玄奘新翻经论文义须精。宜令左仆射于志宁。吏部尚书来济。礼部尚书许敬宗。黄门侍郎薛元超。中书侍郎李义府杜正伦。时为看阅。或不稳处随事润色。朝罢遣内给事王君德。报法师曰。承须友人助翻经。已为处分于志宁等。其慈恩寺碑。朕望自作。不知师意如何。且令相报。奘奉旨。即率众诣阙抗表陈请。未几高宗亲制大慈恩寺碑文成。遣长孙无忌遍示群公。其辞曰盖闻乾坤缔构之初。品物权舆之始。莫不载形厚土藉覆穹苍。然则二曜辉天靡测。盈虚之像四溟纪地。岂究波澜之极。况乎法门虚寂。出生不灭之前。圣教牢笼。示有无形之外。故以道光尘劫化洽生灵。缅惟王宫发迹。莲披起步之花。神沼腾光。树曲高堤之[乾-乞+余]。演德音于鹿苑。会多士于龙宫。福已罪之群生。兴将灭之人代。能使下愚抱道。骨碎寒林之野。上哲钦风。身没雪山之偈。丝流法雨。清火宅以辞炎。轮升惠日。皎重冥而归昼。朕逖览缃史详观道义。福永劫者。其唯释教欤。文德皇太后凭柯琼树疏派泉源。德照涂山道光妫汭。流芬彤管。彰懿则于八纮。垂训紫宫。扇徽猷于万古。遽而乾精掩月永戢贞辉。坤维绝纽长沦茂毓。抚奁镜而增感望陟屺以何追。仲由兴叹于千钟。虞丘致哀于三失。朕之罔极。实有切于终身。故载怀兴缉创斯金地。却背邠郊点千庄之树锦前临终岳。吐百仞之峰莲。左面八川。皎池光而分镜。右邻九达。飞羽盖以连云抑天府之奥区。信上京之胜地。迹其雕轩架迥绮阁凌虚。丹空晓乌。焕日宫之泛丽。素天初兔。鉴月殿而澄辉。薰径秋兰。疏亭佩紫。芳岩冬桂。蜜户丛丹。灯皎繁花。焰转心中之鹤幡标迥刹。彩萦天外之虹。飞陛参差。含文露而栖玉。轻帘舒卷。网靥面而编珠。霞班低岫之红。池漠泛烟之翠。鸣佩与宵钟合韵。和风共晨梵分音。岂直香积天宫远惭轮奂。阆风仙阙遥愧雕华而已哉。有玄奘法师者。实真如之冠冕也。器宇凝邃若清风之肃长松。缛思繁蔚。如绮霞之辉迥汉。腾今照古之智。挺自生知。蕴寂怀真之诚。发乎龆龀。孤标一代迈生。远以照前。迥秀千龄。架澄什而光后。以为淳风替古浇俗移今。悲巨夜之长昏。痛微言之永翳。遂投迹异域广餐秘教。乘杯云汉之外。振锡烟霞之表。滔天巨海。浸惊浪而羁游。亘地严霜。犯凄氛而独逝。平郊散叙。衣单雪岭之风。旷野低轮。肌弊流沙之日。遐征月路。影对宵而暂双。远迈危峰。形临朝而永只。思穷妙境探赜至真。心罄玄津研几秘术。通昔贤之所不达。悟先典之所未闻。遂得金牒东流。续将绝之教。宝偈西徙补已阙之文。时眷灵基栖心此地。弘宣奥旨。叶重翠于祇林。远辟幽关。波再清于定水。朕之虔心八正肃志双林。冀延景福式资冥助。奉愿皇太后逍遥六度。神游丹阙之前。偃息四洲。魂升紫极之境。悲夫。玉烛易往。促四序于炎凉。金箭难留。驰六龙于晷漏。恐波迁树在。移溟海以变桑田。地是势非。沦高岸而为幽谷。于是敬刻贞石式旌真境。铭不录。</p>
                      <p>　　三月庚申。百僚奉表美扬圣制。别诏礼部尚书许敬宗送碑文示法师玄奘。甲子奘率徒诣阙。奉表谢曰。造化之功。既播物而成教。圣人之道。亦因辞而见情。然则画卦垂文。空谈形于器宇。设爻分象。实未越于寰域。羲皇之德。尚见称于前古。姬后之风。亦独高于后代。岂若开物成务。阐八正以摛章。诠道立言。证三明而导俗。理穷天地之表。情该日月之外。校其优劣。斯为盛矣。共惟陛下金轮在运玉历乘时。化洽四洲仁覃九有。道苞前圣功茂乃神。纵多能于生知。资率由于天至。始悲奁镜即创招提。俄树胜幢乃敷文律。若乃天华款发睿藻波腾。吞笔海而孕龙宫。掩词林而苞鹤树。内该八藏。外核六经。奥而能典。宏而且密。使祇园遗迹。托宝思而弥高。奈苑余芳。假琼章而不朽。岂直抑扬梦境昭晰迷途。谅以镕范四天牢笼三界者矣。奘以其文宜得圣笔自写。因抗表劝请制不许。再表遂许之。</p>
                      <p>　　四月八日。奘率京城僧尼。备幢旙宝辇香花梵仪扣芳林门迎御制碑。敕太常九部乐并长安万年二县乐戏及戚里侯王耆耋送之是日以雨不克。十四日遂迎之。旧史本纪云。帝御安福门楼观。法师玄奘迎御制大慈恩寺碑导从。以天竺法仪。其徒甚盛。帝望之大悦。</p>
                      <p>　　⊙五月法师玄奘寝疾。敕尚药奉御蒋孝章针医上官琮专视病。又遣北门使者伺气候递报消息。奘因陈先朝以释氏名位次道流之下。先帝晚年许为改正。又永徽初敕僧尼罪犯情难知者。同俗法推鞠。奘虑疾病委顿永隔天颜。附内使以闻。即日敕使报曰。所陈但佛道名位先朝处分事须平章。其同俗敕即为除落。师宜安意将息。奘疾寻愈。</p>
                      <p>　　十一月会天后难月。命入宫祈福。及分难神光满宫。自庭烛天因号佛光王(即中宗也)初帝尝谓奘曰。若生男子即听出家。至是奘奉表请许。佛光王出家绍隆三宝。制可。</p>
                      <p>　　⊙(丁巳)　二月幸洛阳。诏奘陪驾。五月奘辞还陈留。改葬父母。敕有司给葬具。</p>
                      <p>　　六月。召法师惠立与道士张惠。先辨二教先后。大臣临证惠先义负。</p>
                      <p>　　⊙金陵牛头山法融禅师者。润州廷陵人也。姓韦氏。年十九学通经史。寻阅大部般若晓达真空。忽一日叹曰。儒道世典非究竟法。般若正观出世舟航。遂隐茅山投师落发后入牛头山幽栖寺北岩之石室。有百鸟衔花之异。唐贞观中。四祖遥观气象。知彼山有奇异之人。乃躬自寻访。问寺僧此间有道人否。曰出家儿那个不是道人。祖曰。阿那个是道人。僧无对。别僧云。此去山中十里许有一懒融。见人不起亦不合掌。莫是道人。祖遂入山。见师端坐自若曾无所顾。祖问曰。在此作什么。师曰。观心。祖曰。观是何人。心是何物。师无对。起曰。师自何来。尝识道信大师否。曰即贫道是也融再拜请示心法。祖曰。夫百千法门同归方寸。河沙妙德尽在心源。一切戒定慧门神通变化悉自具足不离汝心。一切烦恼业障本自空寂。一切因果皆如幻梦。无三界可出。无菩提可求。人与非人性相平等。大道虚旷绝思绝虑。如是之法汝今已得。更无欠少与佛何殊。汝但任心自在。莫作观行。亦莫息心。莫起贪嗔。莫怀愁虑。荡荡无碍任意纵横。不作诸善不造众恶。行住坐卧触目遇缘。皆是佛之妙用快乐无忧。故名为道。融曰。心既具足复谁是佛。又谁为心。祖曰。非心不问佛。问佛非不心。融曰。既不许作观行。于境起时如何对治。祖曰。境缘无好丑。好丑起于心。心若不强名。妄情何由起。妄情既不起。真心任遍知。汝但随心自在无复对治。即名常住法身无有变易。吾受璨大师顿宗法门。今以付汝。汝谛受吾言可止此山。当有五大士绍汝玄化。祖付法已归于双峰。师至显庆二年闰正月二十三日。终于建初寺。寿六十四。腊四十一。窆于鸡笼山。会送者万余人。广如传灯具载。</p>
                      <p>　　⊙(戊午)　夏四月。追僧道各二七人入宫论议。道士李荣以本际立义。法师义褒征曰。既标本际。为道本于际耶。际本于道耶。荣曰。互得。褒曰。若道本于际际为道本。则亦可际本于道道为际源。荣曰。亦通耳。褒曰。若本际与道互得相返。则亦可自然与道互相法也。荣曰。道法自然。自然不法道。褒曰。若尔则道本于际。本际不本于道矣。荣意前言之失不复主义。以他语嘲褒。褒正色曰。对万乘之前立论。申明邪正以简帝心。岂以他辞尘渎天听。荣惭服。帝嘉之令引荣退席。揖黄颐对褒谈论。极莫而罢。</p>
                      <p>　　⊙是岁法师玄奘抗表。辞入嵩山少林寺。专意译经。降御札报曰。省表知欲晦迹岩泉。追遁远而架往。托虑神寂。轨澄什以标今。仰揖风规是所钦尚。朕业空学寡靡究高深。然以浅识薄闻未见其可。法师津梁三界汲引四生。智皎心灯定凝意水。非情尘之所翳。岂识浪之能惊。道德可居。何必太华叠岭。空寂可舍岂独少室重峦。幸戢来言勿复重请。则市朝大隐。不独贵于前贤。见闻弘益。更可珍于即代。奘进启奉谢。略曰。昔季重蒙魏君之礼。唯叙睽离。惠远辱晋后之书。才令给米。未睹辞兼空寂可舍之旨。诲示大隐市朝之情。故知人主之怀穷真罄俗。综有该无。超羲轩而更高。驾曹马而逾远者矣。时奘公道震天下。谋欲禁止旧经唯弘新典。有禅师法冲者。善楞伽宗旨。雅为房梁公所重。因见奘而谏之曰。闻君将废罢旧经不许弘宣。此未可也。法师顷依旧经入道。今若弃旧崇新。则法师亦当返初复依新经出家可乎。奘悟而止。</p>
                      <p>　　⊙(己未)　四年帝在合璧宫。追僧道论义。法师会隐立五蕴义。法师神泰立九断知义。道士李荣黄寿不知名义。茫如梦海。虽事往返而廓落无归。遂敕道士立义。于是李荣立道生万物义。法师惠立问曰。先生立道生万物。未审此道是有知耶是无知耶。荣曰。人法地。地法天。天法道。既为天地之法。岂曰无知。立曰。必若有知则合唯生于善。何故亦生于恶。既善恶升沈丛杂混生则无知矣。请试剧陈之。如上古未开辟时。何不早生今日圣明子育黔黎与之荣乐。乃先诞共工蚩尤桀纣幽厉之徒而残贼斯民耶。人臣之中。何不唯生稷契夔龙之辈。而使飞廉恶来靳尚新莽之俦谀谄其君致邦国倾乱耶。羽族之中。何不唯生鸾凤嘉禽。而更生枭镜恶鸟乎。毛群之中。何不唯生麒麟骅骝。复生豺狼豪猬乎。以至草木等类美恶不同。既混糅俱生不别善恶。则道无知不能生物。云何得称天地取法而生万物乎。据佛世尊穷理尽性之教则天地万物是业。众生以业力故所感不同。以善业胜者。则琉璃为地。黄金为道。琼树荫陌。玉叶垂亭。甘露充餐。绮衣为座。恶业多者。沙壤为地。瓦砾为衢。稗饭充饥。麻衣蔽体。泥行雨宿。霜获暑耕。皆自业所感无人使之。吾子心迷不识。妄言道生。一何可悯。荣愕然不知所对。惠立乘机拂弄。荣亦杜默遂赧然下座。揖黄寿前席。立老子名义。法师会隐以老子国家先宗。既难其名恐有触犯。即奏曰。黄寿身预黄冠不知讳忌。城狐社鼠犹事依凭。国家远承龙德之后。陛下老氏子孙。岂有对人子孙而公谈祖讳。至如五千言中大有好义。寿不能标列而说圣人之名。计罪论刑死有余及。帝肯首曰。固当别立义。寿既遭沮挫惭汗失图。虽事言对而次序乖越。及罢。帝曰。朕观二家之论。宗旨竟未分明。法师惠立骤对曰。二家之论宗旨未明。实如明诏。何则众僧立义道士不识其源。既耻无辞遂谠[言*翕]谩语。至如会隐立五蕴义。黄颐以荫名来难。且荫以覆盖为宗。蕴以积聚为义。如色有十一。聚在色名之下。识有八种。积在一名之中。举统以收称为蕴义。若以荫名见难义理全乖。又神泰立九断知义。道士生来。未闻此名。论座虽登不知发问之处。无以遮惭遂浪作余语。由是宗旨不明光渎天听。过在道士。然佛法大宗因缘为最。故云。未尝有一法不从因缘生。且如目见殿柱须具五缘。一识心不乱。二眼根不坏。三藉以光明。四有境现前。五中间无障。必具此缘方得见柱。若曦光已没龙烛未明。纵有朱楹何由可见。又如嘉谷阳和之月。假水土人工则能萌芽。夏盛瓮中冬藏地陷。缘不具故毕竟不生。而人亦然。内则业感为因。外则父母为缘。身方得生。父母乖违终无生理。乃至羽毛万汇悉亦如之。故经云。深入缘起断诸邪见。由佛智慧穷法实相。是称无上正觉为人天师。外道之辈则不如是。或计诸法自然。即同此方庄老。或言无因。或云宿作。并是邪宗不明法本。又对御说依他遍计圆成三性之义。及辞出宫。少选敕内给事王君德传宣曰。师等因缘义甚好。何不早论。诣道士李荣等传敕曰。何不学佛经。于是荣等羞缩。为之气塞。</p>
                      <p>　　是岁帝敕奘三藏于玉华宫译般若经。至龙朔三年冬十月二十三日才毕。凡六百卷进上。帝嘉叹曰。朕以军国务殷不及委读。今观佛经之大。若其瞻天望海莫测高深。以儒道九流方之。如河滢之类溟渤也。而世云三教齐致者是妄谈耳。</p>
                      <p>　　⊙(庚申)　屈僧拜俗诏。帝初崇三宝。后复憍慢。四月十五日下诏。令沙门致敬君亲。恐爽恒请。至十六日敕付有司详议。是月二十一日大庄严寺威秀等上不拜表。至二十五日沙门道宣等上雍州牧沛王伦不拜表。二十七日宣等又上荣国夫人杨氏不拜俗启及上叙佛教隆替事状。大意是前朝代兴替。然后引经不拜俗文。梵网经云。出家人法不向国王礼拜。不向父母礼拜。六亲不敬。鬼神不礼。涅槃经第六卷云。出家人不礼敬在家人。四分律云。佛令诸比丘相次礼拜。不应礼拜一切白衣。佛本行经五十三卷云。输头檀王与诸眷属百官次第礼佛足已。佛言。王今可礼优波璃并诸比丘足。王闻佛教即从座起顶礼五百比丘足。新出家者次第而礼。萨遮尼干子经云。若谤声闻辟支佛法及大乘法毁訾留难者犯根本罪。僧道宣寻白朝宰群公。伏见诏书令僧致敬君父。事理深远非浅情能测。夫以出家之迹列圣齐规。真俗之科百王同轨。干木在魏。高抗而谒文侯。子陵居汉。长揖而寻光武。彼称小道尚怀高蹈之门。岂此沙门不垂闲放之美者矣。</p>
                      <p>　　沙门威秀等谨录佛经。沙门不合跪拜父母。有损无益。其文如左。梵网如前。顺正理云。国君不求比丘礼拜。略曰。玄教东渐六百余载。上代皇王无不依经敬仰也。僧威秀等言。窃闻。真俗异区。桑门割有生之恋。幽显殊服。田衣无拜首之容。理同越情道仍舛物。伏惟陛下匡振远猷提奖幽概。既已崇之于国。亦以行之于家。足使舍俗无习俗之仪出家绝居家之敬。护法斯在提福莫先。自然教有可甄人知自勉。不胜诚恳之至。谨奉表以闻。于时上表者众不烦具录。备如弘明集○至五月十五日。大集文武百僚于中台。将议其事。京邑沙门道宣等三百余人竞陈状启。纷诤不定。有司各以表闻。一右司成令狐德业等五百三十九人表请不合拜。一右兼司平太常阎立本等三百五十四人表请合拜。帝览已下诏。朕啇确群议沉研幽颐。然箕颖之风高尚其事。遐想前代固亦有之。今于君处勿须致拜。其父母所慈育弥深。祗伏斯旷更将安设。自今已后即宜跪拜。主者施行。又至六月八日。京邑老人程士颙等上表。略曰。且高尚之风人王犹有抗礼。岂惟臣下。及受跪拜之仪。俯仰抚循无由启处。意愿国无两敬。大开方外之迹。僧奉内教便得立身行道。不任私怀之至。谨奉表以闻。拜俗之条从兹泯定矣。</p>
                      <p>　　(辛酉)　改龙翔。</p>
                      <p>　　(癸亥)　帝苦风疾。委政武后。</p>
<div class="jwbt-box"><div class="jwbt"><a name=j1613-01-19><a href="1613-01.htm#MENU-top">佛祖历代通载卷第十五</div></div></a></a>
<p>　　(甲子　五六)　改麟德武后专恣。</p>
                      <p>　　⊙二月初五日。法师玄奘寝疾。命弟子大乘光录所译经论。凡一千三百三十有五卷。造弥勒像十俱胝。及疾革口诵色蕴不可得。受想行识不可得。眼界不可得。乃至意识界不可得。无明不可得。乃至菩提不可得。不可得亦不可得。复令左右同声三唱。南谟慈氏如来应正等觉。愿与含识速奉慈颜。南谟慈氏如来所居内院。愿舍寿必生其中。遂右胁安卧而逝。春秋六十有三。是夕白虹四道自北亘南。贯井宿直慈恩寺塔。计闻于朝。帝哭之甚哀。顾左右曰。朕失国宝矣。辍朝三日。自终及葬五降御札。裒录遗典勤恤丧事。俄异僧奉旃檀末香至。请依天竺法用涂法师之体。大乘光等以掩龛日久不欲开。其僧曰。别奉进旨。倘见拒即具奏。遂启龛而颜色如生。香气馥郁。其僧涂毕恍然不见。识者以为兜率内院人也。夏四月敕准佛世尊故事。敛以金棺银椁。塔于浐东门。弟子神泰栖玄会隐惠立明浚义褒大乘光等。皆法门龙象焉。</p>
                      <p>　　⊙道造伪经。天皇甲子。西京诸观道士郭行真等东明观李荣姚义玄刘道合会圣观田仁惠郭盖宗等。将隐没道书重更修改。私窃佛经改换文句。人法名数三界六道五荫十二入十八界三十七品大小法门。并偷安道经。并改长安经。为太上灵宝元阳经。改余佛经别号胜牟尼经。或云太平经等。及改酒脯祭祀。用干枣香水。以惑后人妖妄作矣。沙门道世表闻以辩真伪。其略曰。窃闻白马东游。三藏创兹而起。青牛西逝。二篇自此而兴。或阐玄玄以化民。或明空空而救物。检之图牒指掌可知。所以发唱显宗终乎此世。释教翻译时代炳然。文史备彰黎民不惑。至如道家玄籍。斯则不然。唯老子二篇李聃亲阐。自余经制皆杂凡情。何者前汉王褒造洞玄经。后汉张陵造灵宝经及章醮等二十四卷。吴葛孝先造上清经。晋世王浮造化胡经。又鲍靖造三皇经。齐朝陈显明造六十四真步虚经。梁陶弘景造太清经及众醮仪十卷。周武张宾之焦子顺马翼李运。挑揽佛经一千余卷。隋辅惠祥改涅槃经为长安经。笑道论曰。道家妄注诸子三百五十卷为道经。又按汉明帝时。褚善信等总将道经诸子书等三十七部七百四十四卷。晋葛洪神仙传云。老教所有度世消灾之法凡九百三十卷。符书等七十卷。宋太始七年。陆修静答明帝云。道家经书并药方符图等一千二百二十八卷云。一千九十卷已行于世。一百三十八卷犹在天宫。又检玄都目录。妄取艺文志书名。矫注八百八十四卷为道经。今玄都经目云。依宋陆氏所上之目。乃有六千三百六十三卷云。二千四十卷见有其本。四千三百二十三卷并未见。据此前数目有无不同虚妄明矣。增加卷目添足篇章。依傍佛经改头换尾。或言名山唱出。或云仙洞飞来。何乃黄领独知英贤不睹。书史无闻典籍不记。请问道士后世之经。为是老子别陈。为是天尊更说。纵其说也应有时方师资说处。代年邦月复是如何。如其有据容不[泳-永+不]行。若也妄言理须焚剪。伏愿当今明朝(云云)。由是郭行真等舍邪归正。启愿文具如佛道论。</p>
                      <p>　　(丙寅)　改干封○尊老君为玄元皇帝○米斗五钱。</p>
                      <p>　　(丁卯)　大教东被六百年矣○用麟德历。</p>
                      <p>　　⊙南山律师道宣卒。师京兆钱氏。父吏部尚书申。母梦月轮贯怀而孕。又梦梵僧语之曰。所孕者梁僧祐律师也。处胎弥十二月而生。九岁遍览群书。十二善习文墨。十五师日严頵公。十六诵法华两旬而彻。十七落发。二十依首师进具戒。三衣唯布常坐一食。武德四年再依首师学律。性好禅那期修正定。頵曰。戒净定明慧方有据。始听未闲持犯焉识。七年徙居终南纻麻兰若。始制行事钞。正观四年行般若三昧于清宫精舍。经九十日。龙化人形体觐听法。沙弥染心顾盻其女。龙怒欲害之。念师教诫顿息恶心。摄毒吐井。白师勿饮此水。及往视之其井涌沸。又于云际寺行此三昧。前后二十会。常感天童为之给侍。十九年偕奘公翻经弘福。笔受润文推为上首。永徽元年复居纻麻。干封二年春。天人告师曰。师报缘将尽。当生弥勒内宫。十月三十日。众见空中。旙华交列。异香天乐。天人同声。请师归觐弥勒。上闻之。诏天下寺院图形奉祀。穆宗制赞曰。代有觉人为如来使。龙鬼归降天神奉事。声飞五天辞惊万里。金乌西沈佛日东举。稽首归依肇律宗主。懿宗朝谥澄照。师所撰删定僧戒本(一卷今所盛行)删定比丘尼戒本(一卷)注僧戒本(三卷)戒疏(四卷)注羯磨经(二卷)羯磨疏(四卷)行事钞(二卷)比丘尼钞(三卷)拾毗尼义钞(三卷)亡物轻重仪章服仪归敬仪正行忏悔仪新学教诫仪(各一卷)法华义苑(三十卷亡本)释迦方志(二卷)佛道论衡(四卷)续高僧传(三十卷)后续僧传(十卷)广弘明集(三十卷)三宝感通记(三卷)天人感通传(一卷)大唐内典录(十卷)</p>
                      <p>　　⊙(戊辰)　改总章○诏僧道会于百福殿。定夺化胡经真伪。百官临证。僧法明者预选入。方三教首座议论纷纭。明察其非是。即排众出曰。老子化胡成佛之际。为作华言化之耶。为作胡语诱之。若作华言则胡人未善必作胡语。既传此土须假翻译。未审道流所谓化胡经者。于何朝代翻译。笔授证义。当复为谁。于是举众愕然无能应者。公卿列辟咸服其切当。忻跃而罢。有敕搜聚天下化胡经焚弃。不在道经之数。既而洛京恒道观桓彦道等奉表乞留。诏曰。三圣重光玄元统叙。岂忘老教偏意释宗。朕志款还淳情存去伪。理乖事舛者。虽在亲而亦除。义符名当者。虽有冤而必录。自今道经诸部有记及化胡事者。并宜削除。有司条为罪制。</p>
                      <p>　　(庚午)　改咸亨。</p>
                      <p>　　(癸酉)　上称天皇。后称天后。</p>
                      <p>　　是岁让和上四月八日生。有白气六道贯天。太史奏闻。有德之象当应空门。帝曰。在何方位。史曰。安康分野。有顷金州太守韩偕具表奏闻。帝曰。道人之德国之善庆。敕偕亲诣抚恤。兼厚赐养育之费。一家蒙之。后长出家。果传六祖心印。住于南岳光大教门也。</p>
                      <p>　　(甲戌)　改上元。</p>
                      <p>　　⊙(乙亥)　是年五祖弘忍大师示寂。师蕲州黄梅周氏子。生而岐嶷。儿时有异僧叹曰。是子阙七种相。不逮如来。后遇信大师得法。嗣化于破头山。咸亨中有卢居士者名惠能。自远来参。师问。汝自何来。曰岭南。师曰。欲求何事。曰唯求作佛。祖曰。岭南人无佛性。若为得佛。曰。人即有南北。佛性岂然。师知其异。乃诃之曰。着槽厂去。能礼足而退。便入碓坊服劳于杵臼之间。经旬月祖知付法时至。遂告众曰。正法难解。不可徒记吾言将为已任。汝等各自随意述一偈。若语意冥符衣法皆付。时会七百余众。神秀居第一座。学通内外众所推仰。秀亦自负无出其右者。不复思惟。乃于廊壁间书一偈曰。身是菩提树。心如明镜台。时时勤拂拭。莫遣惹尘埃。祖因行次见偈。心知秀之所为。因绐曰。后代依此修行亦得道果。众聆此语人各讽诵。他日能在碓坊。闻偈乃问同列。此谁为之。同侣告以和上将欲付法各令述偈。此乃秀上座所为。能曰。美则美矣。了则未了。同侣共诃其谬妄。能至莫命童子引至廊间。能自执烛令童子于秀偈侧写偈曰。菩提本无树。明镜亦非台。本来无一物。何假拂尘埃。祖复见此默念。必能之所为。因故为之语曰。此谁作亦未见性。众以师弗许皆莫之顾。即于是夕潜使人自碓坊唤能至。告曰。诸佛出世为一大事因缘。随机大小而引化之。遂有十地三乘顿渐等法。以为教门。然以微妙秘密圆明真实正法眼藏付于上首迦葉。展转传授二十八世。至菩提达磨大师届于此土得可祖。承袭以至于吾。吾今授汝。并所传袈裟用以表信。汝善护持勿令断绝。听吾偈曰。有情来下种。因地果还生。无情既无种。无性亦无生。能受毕乃曰。法则既受。衣付何人。师曰。昔达磨初至。人未之信。故传此衣以明得法。今信心已熟。衣乃争端。止于汝身勿复传也。且当远引俟时行化。所谓受衣之人命如悬丝。能曰。当隐何所。祖曰。逢怀且止。遇会即藏。能礼足捧衣而出。通夕南迈。众皆未知。祖由是三日不上堂。众疑之因致问。祖曰。吾道行矣。又问。衣法谁传。祖曰。能者传之。众意卢居士名能必此人也。共力推寻能已不在。至有相率而物色追之者。祖既付法已。复经四载而寂。塔于东山。代宗谥大满禅师法雨之塔。</p>
                      <p>　　旧唐史云。后魏末有僧达磨者。本天竺王子。以让国出家。得禅宗妙法云。自释迦相传有衣钵为记世相传授。达磨将衣钵航海而来。初至梁国。武帝问以有为之事。达磨不悦。乃之魏隐于嵩山少林寺。遇毒而卒。其年魏使于葱岭回见之。门徒发其墓。但有只履而已。达磨传惠可。可尝断臂以求其法。可传僧璨。璨传道信。信传弘忍。忍姓周氏。黄梅人。与信并住东山寺。世谓其法为东山法门。</p>
                      <p>　　论曰。旧史叙诸祖虽简略。然大要与宝林传灯之说皆合。至谓达磨遇毒而卒及魏使复于葱岭见之。则毒与卒果有之乎。世称五祖前身盖栽松道者。往见四祖将付以衣法。俄惜之曰。汝耄矣。虽嗣化能复几何。倘再来可也。五祖因托质周氏。无父而生。母几受祸仅死而免。四祖果忍死以迟其来。卑以大法。噫吾祖出入死生正游戏耳。自非果位上圣。孰能与于此哉。</p>
                      <p>　　(丙子)　改仪凤。</p>
                      <p>　　⊙北印度佛陀波利尊者。至五台清凉山逢一叟问曰。尔来何为。利曰。求礼觐文殊。叟曰。带佛顶尊胜咒来否。利曰。未也。叟曰。此土众生滋恶。而出家者犯四弃尤多。不持此咒随行远来奚益。能回取之以流此土可乎。波利作礼而返。以开曜元年取其咒至于长安。有旨命日照三藏翻译。帝闻此咒灵验特异。秘之禁掖。波利屡奏请布中外。高宗不得已从之。利即辞入五台。后不知终。时南天竺有菩提流志。习头陀行。从耶舍瞿沙受道。为西域宗师名震中夏。帝闻风而悦之。因使西域有诏敦请。</p>
                      <p>　　(己卯)　改调露。</p>
                      <p>　　(庚辰)　改永隆。</p>
                      <p>　　(辛巳)　改开曜。</p>
                      <p>　　(壬午)　改永淳。</p>
                      <p>　　⊙是岁慈恩法师窥基卒。世寿五十有一。有诏伤悼御制画像赞。敕葬樊川北渠。近奘公之茔。基貌丰硕长八尺。气概万夫项上有玉枕。十指纹皆盘折如印。见者詟伏。然心慈善诲人。晚节祈生内院。循戒弥笃。尝造玉文殊像。及金写大般若经。皆瑞应。初南山宣律师。以弘律名震五天。感天厨供馔。每薄基三车之玩。甚不为礼。基尝访宣。其日过午而天馔不至。及基辞去天神乃降。宣责以后时。天曰。适见大乘菩萨在此翊卫严甚。故无自而入。宣闻之大惊。于是遐迩增敬焉。先是奘公亲授西域戒贤师瑜伽师地唯识宗。而基尽领其妙恢廓源流。天下后世。尊之目为三乘法相显理宗。谓之慈恩教。</p>
                      <p>　　隐士孙思邈卒。年百余。善庄老及阴阳推步医药之术。尤重释典。世称孙真人焉。</p>
                      <p>　　(癸未)　改弘道。十一月上崩。遗诏军国大事取天后处分。太子显即位。</p>
                      <p>　　⊙法师玄恽卒。恽字道世。或云名道世。以避太宗偏讳故以字行。三学洞贯。尝慨教藏及古今图史之博而学者难以备究。因撰法苑珠林凡一百卷。各开门类。识者重其精博云。</p>
                      <p>　　高帝于是年崩。中宗即位数月。天后废为庐陵王。幽于房州。天后临朝称制。是为则天。明年七月沙门十辈诣阙上大云经。盛称则天当即宸极。则天大悦。赐十沙门紫方袍银龟袋。颁经于天下郡国。各建大云寺。九月则天革唐命改国号周。自称圣神皇帝。</p>
                      <p>　　(甲申)　中宗显改元嗣圣(二月改文明。正月立韦玄祯女为后。上谓我以天下与韦玄祯。何不可。二月天后废上为庐陵王。立其弟豫王旦为帝。居于别殿。天后临朝)</p>
                      <p>　　⊙则天武后曌改元光宅(一云。顺圣曌并州文水人也。父武士蒦。官至工部尚书荆州都督。封应国公。天后尝为尼于感业寺。时年十四。天皇幸寺见而悦之。选为昭仪。进号宸妃。帝崩后摄政。立诸武为王。甲辰大定。及天后疾。狄梁公仁杰等。迎庐陵王登位。明年乙巳崩于上阳。寿八十一。附之乾陵。在位二十一年)</p>
                      <p>　　(乙酉)　改垂拱○制母齐缞。古者母亡期年而已。丧服篇云。天无二日。士无二主。国无二君。家无二尊。以一制期年礼也。自天皇上元元年。天后表请。父在为母三年。下诏依行。至今垂拱始编入格。</p>
                      <p>　　⊙(丙戌)　归政于帝。帝固辞。后乃临朝○始建明堂。贞观五年欲建明堂。敕孔颖达等十人定议制度。不成乃止。天皇永徽三年。宣问无式样。群儒执议不定又止。干封至三年。下诏又令群儒取议。复不克定而止焉。天后垂拱二年。又取议群儒创制。垂拱四年正月五日功毕。其制凡高二百九十四尺。东西南北各三百尺。而有三层。下设四方。中十二辰。上设二十四气。铸铁为槽。二十四步为辟雍之水。造舟为梁以通道路。与前代制度有别。夏曰世室。殷曰垂屋。周曰明堂也。</p>
                      <p>　　⊙是年有庆山始出。唐五行志曰。垂拱二年九月。雍州新丰县有大风雷电震吼涌出一山。高二十丈。有池周三百亩。池有龙凤之形禾麦之异。天后以为休应。故名曰庆山。</p>
                      <p>　　(己丑)　改永昌。</p>
                      <p>　　(庚寅)　改天授○二月辛酉。后策贡士于洛城殿。殿试始此○九月改元建国。号曰周。至朔同日用周正。</p>
                      <p>　　(壬辰)　改如意。又改长寿。</p>
                      <p>　　(甲午)　改延载。</p>
                      <p>　　(乙未)　改证圣。九月又改。天册万岁。</p>
                      <p>　　⊙是岁则天加号天册金轮圣神皇帝。作七宝。复闻于阗国梵本华严大经。即遣使奉玉帛往求之。并请彼国善梵学者一人。随经以来。于是于阗主以实叉难提(此云喜学)妙华严宗旨遣赴命。则天见之大悦。诏入大遍空寺。同三藏菩提流志法师神测玄景复礼等翻译华严。则天时幸其寺。亲施供馔焉。至圣历二年十月八日功毕。成八十卷。</p>
                      <p>　　⊙天册万岁元年。诏沙弥康法藏于太原寺。开示华严宗旨。方绪经题感白光昱然自口而出。须臾成盖。停空久之。万众欢呼叹异。都讲僧恒奏其事。则天悦。有旨命京城十大德为藏授满分戒。赐号贤首。诏入大遍空寺参译经。</p>
                      <p>　　⊙是岁诏嵩岳惠安禅师。入禁中问道。与神秀禅师同被钦重。则天尝问安甲子几何。对曰不记。曰何以不记。安曰。生死之身有若循环。环无起尽焉用记为。况识心流注无有间断。见沤起者乃妄想耳。从初识至动相灭时。亦只如此。何年月而可记乎。则天叹美久之。时安春秋百余。而天下之人称为老安国师。</p>
                      <p>　　(丙申)　改万岁登封。又改通天万岁。</p>
                      <p>　　(丁酉)　改神功。</p>
                      <p>　　(戊戌)　改圣历。迎中宗于房陵。立为太子。姚玄崇相。</p>
                      <p>　　⊙五月戊辰。净义三藏自西域还。获梵本经论四百余部。及金刚座真容舍利三百余粒则天降跸上东门迎劳。安置佛授记寺。未几诏入大遍空寺。同实叉难提等译经证义。明年十月新华严经成。实叉难提等奉表奏上。则天亲制序引。御太极殿宣示百官。其护法弘通无出天后之德矣。法师姓张。齐州范阳人。家世圭璋。十五有西行志。三十七岁方遂雅怀。是年乃旋也。</p>
                      <p>　　(己亥)　天后重眉八字○庆山佛现。敕建寺宇○李白生。</p>
                      <p>　　(庚子)　改久视○十月复夏正。</p>
                      <p>　　⊙诏敛天下僧钱。日一文聚作大像于白马阪。宰相狄仁杰上疏谏曰。为政之本必先人事。陛下矜念群生迷谬弱丧无归。欲令像法兼行睹相生善。然今之伽蓝制过宫室。穷奢极壮刻绘尽功。宝技殚于缀严。瑰材极于轮奂。工不役鬼。物不天来。既皆出于民。将何以堪之。且生之有时。用之无度。编户所奉常若不充。痛切肌肤不辞捶楚。游僧一说矫陈祸福。剪发解衣仍渐其少。亦有离间骨肉事均路人。身自纳妻谓无彼我。皆托佛法挂误愚人。里陌动有经坊。阛阓尤多精舍。化诱谆切倍于官征。法事供需严逾制敕。膏腴物业水硙庄园。富有其多不知厌斁。逃丁辟罪骈集法门。且一夫不耕犹受其弊。浮食者众又劫人财。臣每念之实切悲痛。昔梁武简文舍施无算。及三维浪沸五岭烟腾。列刹盈衢莫救危亡之祸。缁衣蔽路。岂有勤主之功。况北风尘屡扰征役稍繁。遽兴此务力所未堪。伏惟功德无量。何必兴建大像以劳费为名乎。虽敛僧钱百未及一。尊容既广不可露居。覆以百层尚忧未遍。臣今兼采众议。咸以为如来设教以慈悲为主。普济群品是其用心。岂以劳人而存虚饰哉。疏奏。则天不纳。</p>
                      <p>　　论曰。法师支遁曰。沙门之于世也。犹虚舟之寄大壑耳。其来不以事退亦乘闲。四海之内竟自无宅。邦乱则振锡孤游。道洽则忻然共萃。盖谓吾徒于天下固无事人也。至末法败道之徒苟安衣食者。于狄梁公之论。殆不可得而讳焉。呜呼是岂真沙门者所为哉。疏谓如来设教以普济群品为心。讵以劳人而存虚饰。此不独匡则天之失。抑有以辅吾佛之正教也。与夫后世泛然排佛老以苟名者云泥矣。</p>
                      <p>　　(辛丑)　改大足。又改长安。</p>
                      <p>　　则天将建大像。御史张廷圭复上疏谏曰。夫佛者以觉知为义。因心而成。不可以诸相见也。经云。若以色见我。以音声求我。是人行邪道。不能见如来。此真如之果。不可以外求也。陛下信心归依发弘誓愿。壮其塔庙广其尊容。已遍于天下久矣。盖有为住相布施。非最上第一希有之法。何以知之。经云。若人满三千大千世界七宝以用布施其福甚多。不如有人于此经中受持四句偈等为人演说其福胜彼。如佛所说。则陛下倾四海之财。竭万夫之力。穷山之木以为塔寺。极冶之金以为尊像。劳则多矣。费则甚矣。其所获福乃不若禅房之匹夫。菩萨所作福德不应贪着。盖有为之法不足高也。况此营建事因土木。或开发盘礴峻筑基阶。或塞穴洞通转采斫。碾压虫螘动盈巨亿。岂佛标坐夏之义。悯蠢动而不忍害其生乎。又役鬼不可。惟人是营。通计工匠率多贫寠。朝欧莫役劳筋苦骨。箪食飘饮晨炊星饭。饥渴所致疾疹交集。岂佛标徒行之义愍畜产而不忍苦其力乎。又营筑之役僧尼是税。虽展转乞丐穷乏尤多。州县征输星火逼迫。或谋计靡所。或粥卖以充。怨声载路和气不洽。岂佛标喜舍之义愍愚蒙而不忍夺其产乎。且边朔未宁军装日急。天下虚竭海内劳弊。伏惟陛下慎之重之。思菩萨之行。为利益一切众生。应如是布施。则其福德若东西南北四维上下虚空不可思量矣。何必勤于住相雕苍生之业崇不急之务哉。臣以时政言之。则宜先边境畜府库养人力。以佛教论之。则宜救危苦灭诸相崇无为。伏惟察臣之言行佛之行。务以理为尚。无以人废言。疏奏则天大悦。御长生殿召见廷圭。赐以金帛。</p>
                      <p>　　⊙是岁诏贤首法师法藏。于东都佛授记寺讲新华严经。至华藏世界感大地震动。逾时乃息。即日召对长生殿。问帝网十重玄门海印三昧参合六相总别同异成坏之义。藏敷宣有绪玄旨通贯。则天骤闻茫然惊异。伸请再三。藏就指殿隅金师子为晓譬之。能所谓一毛头师子。百亿毛头师子。则天豁然领解。由是集其语。目为金师子章。初云华寺俨尊者。传杜顺华严宗旨。藏执侍俨尽传其教。及俨去世藏以巾帻说法。于是京城耆德连名抗表乞度为僧。凡藏落发受具皆则天特旨。又尝为则天以十圆镜置八隅上下。皆使相向中安佛像然烛照之。则镜镜现像互相摄入。及观之者交罗齐现。以表刹海十界普容无尽之旨。藏没清凉国师澄观宗其教。天下学者宗之。目为一念圆融具德宗。谓之贤首教。</p>
                      <p>　　(壬寅)　○初试武举。</p>
                      <p>　　⊙是年则天铸像之费将具。纳言李峤上疏谏曰。臣闻。佛法慈愍菩萨护持。唯志利益群生非假修崇土木。伏闻。造像税非户口钱出僧尼。非假州县祗承不能济办。且天下编户贫弱者众。或佣力客作以济糇粮。或卖田贴舍以供王役。今造像钱数已有一十七万缗。若以散施广济贫穷。人与一千尚济一十七万户。拯饥寒之弊。省劳役之勤。顺诸佛慈悲之心。广人主停毒之意。则人神胥悦功德无量。则天不纳。是冬像成。率百僚礼祀。</p>
                      <p>　　⊙(乙巳)　中宗改神龙(高宗第七子。母曰则天皇后。纳狄仁杰谏。正月张柬之桓彦范等五王。以兵诛奸臣而迎帝即位。迁则天于上阳宫。冬崩。二月复国号曰唐○老君为玄元皇帝。景隆四年韦后安乐公主。于饼中进毒上崩。寿五十五。奉相王旦即位)</p>
                      <p>　　⊙正月流房融于高州。夏四月融。于广州遇梵僧般刺密谛赍楞严梵夹至。刺史请就制止道场宣译。融笔授。及译经十卷毕。般刺复携梵本归于天竺。</p>
                      <p>　　⊙是月中宗降御札。召曹溪六祖惠能入京。其辞曰。朕请安秀二师宫中供养。万机之暇每究一乘。二师并推让云。南方有能禅师。密授忍大师衣法。可就彼问。今遣内侍薛简驰诏迎请。愿师慈念速赴上京。师以表辞疾愿终林麓。薛简曰。京城禅德皆云。欲得会道当须坐禅集定。若不因禅定而得解脱者。未之有也。未审师所说法如何。师曰。道由心悟。岂在坐耶。经云。若见如来若坐若卧。是行邪道。何则无所从来亦无所去若无生灭。是如来清净禅。诸法空寂。是如来清净坐。究竟无证。岂况坐耶。简曰。弟子回朝主上必问。愿师慈悲指示心要令得见性明道。祖曰。道无明暗。明暗是代谢之义。明明无尽亦是有尽。简曰。明喻智慧。暗况烦恼。学道人傥不以智慧照破烦恼。生死凭何出离。师曰。若以智慧照烦恼者。此是二乘小儿羊车等机。上智大根悉不如是。简曰。何谓大乘见解。师曰。明与无明其性无二。无二之性即是实性。实性者处凡愚而不减。在圣贤而不增。住烦恼而不乱。居禅定而不寂。不断不常不来不去。不在中间及其内外。不生不灭。性相如如常住不迁。名之曰道。简曰。师说不生不灭。何异外道。师曰。外道将灭止生以生显灭。灭犹不灭。生说无生。我说本自不生今亦无灭。所以不同外道。汝欲知心要但一切善恶都莫思量。自然得入清净心体。湛然常住妙用恒沙。简礼辞归阙。表上师语。帝咨美久之。寻遣使赐袈裟瓶钵等。谕天子向慕之意。</p>
                      <p>　　⊙(丙午)　大通禅师神秀入寂。中书令张说制碑曰。撰夫总四大者成乎身矣。立万始者主乎心矣。身是虚哉。即身见空始同妙用。心非实也。观心若幻乃等真如。名数入焉妙本乖。言说出焉真宗隐。故如来有意传要道力持至德。万劫而遥付法印。一念而顿授佛身。谁其弘之。实大通禅师其人也。禅师尊称大通。讳神秀。本姓李。陈留尉氏人也。心洞九流悬解先觉身长八尺秀眉大耳。应王霸之像。合圣贤之度。少为书生游问江表。老庄玄旨书易大义。三乘经论四分律仪。说通训诂音参吴晋。烂乎如袭孔翠。玲然如振金玉。既独鉴潜发多闻旁施。逮知天命之年。自拔人间之世。企闻蕲州有忍禅师。禅门之法胤也。自菩提达磨天竺东来。以法传惠可。可传僧璨。璨传道信。信传弘忍。继明重迹相承五光。乃不远遐阻翻飞谒诣。虚受与沃心悬会。高悟与真乘同辙。缕指忘识湛见本心。住寂灭境行无是处。有师而成。即燃灯佛所。无依而说是空王法门。服勤六年不舍昼夜。大师叹曰。东山之法尽在秀矣。命之洗足引之并座。于是涕辞而去。退藏于密。仪凤中始隶玉泉。名在僧录。寺东七里地坦山雄。目之曰。此正楞伽孤峰度门兰若。荫松藉草吾将老焉。云从龙风从虎。大道出贤人。睹岐阳之地就去成都。华阴之山学来如市。未云多也。后进得以拂三有超四禅。升堂七十。味道三千。不是过也。尔其开法大略。则忘念以息想。极力以摄心。其入也品均凡圣。其到也行无前后。趣定之前万缘尽闭。发慧之后一切皆如。特奉楞伽递为心要。过此以往未之或知。久视年中禅师春秋高矣。诏请而来。趺坐觐君肩舆上殿。屈万乘而稽首。洒九重而宴居。传圣道者不北面。有盛德者无臣礼。遂称两京法主三帝国师。仰佛日之再中。庆优昙之一现。然处都邑婉其秘旨。每帝王分座后妃临席。鸳鹭四匝龙象三绕。时炽炭待矿。故对默而心降。时诊饥投味。故告约而义领。一雨普沾于众缘。万籁各吹于本分。非夫安住无畏应变无方者。孰能至尔乎圣敬日崇朝恩代积。当阳初会之所置寺曰度门。尉氏先人之宅置寺曰报恩。轼闾名乡表德非拟。局厌諠辇长怀虚壑。累乞还山既听中驻。久矣衰惫无他患苦。魄散神全形遗力谢。神龙二年二月二十八日。夜中顾命趺坐泊如化域。禅师武德八年受具于天宫寺。至是年丙午复终于此寺。盖僧腊八十矣。生于隋末百有余岁。未尝自言。故人莫审其数也。三界火心四部冰背。榱崩梁坏雷动雨泣。凡诸宝身生是金口。故其丧也如执亲焉。诏使吊哀王侯归赗。三月二日册谥大通。展饰终之义礼也。时厥五日。假安阙塞缓及葬之期怀也。宸驾临诀至午桥。王公悲送至伊水。羽仪陈设至山龛。仲秋既望还诏乃下。帝诺先许冥遂夙心。大常卿鼓吹导引城门郎监护丧葬。是日天子出龙门泫金榇。登高驻跸目尽回舆。自伊及江扶道哀侯。旛花百辇香云千里。维十月哉生魄。明即旧居后冈安神起塔。国钱严饰赐逾百万。巨钟盖先帝所铸。群经乃后皇所锡。金榜御题花旛内造。塔寺尊重远称标绝。初禅师形解东洛相见南荆。白雾积晦于禅山。素莲寄生于坐树。则双林变色泗水逆流。至人违代同符异感。百日卒哭也。在龙华寺设大会八千人度二十七人。二祥练缟也。成就西明道场数如前会。万回菩萨乞施后宫。宝衣盈箱珍价敌国。亲举宠贵侑供巡香。其广福博因存没如此。日月逾迈荣落相推。於戏法子永恋宗极。痛慈舟之遽失。恨涌塔之迟开。石城之叹也不孤。庐山之碑焉可作。窃比夫子贡之论夫子也。生于天地。不知天地之高厚。饮于河海。不知河海之广深。强名其迹以慰其心。铭曰。额珠内隐。匪指莫效。心镜外尘。匪磨莫照。海藏安静。风识牵乐。不入度门。孰探法要。倬哉禅伯。独立天下。功收密诣。解却名假。诣无所得。解亦都舍。月影空如。现于悟者。无量善众。为父为师。露清热恼。光射昏疑。冀将住世。万寿无期。奈何过隙。一朝去之。嗟我门人。忧心断续。进忆瞻仰。退思付嘱。尽不离定。空非灭觉。念兹在兹。敢告无学。时岐王范及征君卢鸿一。皆勒碑制碣。旧唐史有传称。沙门被王者礼敬。古未之有。</p>
                      <p>　　(丁未)　改景隆。</p>
                      <p>　　⊙神僧万回入宫。赐号法云公。馆于集贤院。给二美人奉事。未几忽求阌乡河水。左右仓皇莫能得。又曰。第穴堂前地可得也。既得之。回饮水毕湛然而逝。赐号国公。图形集贤院。初回幼能三千里致兄书。朝往暮归。因号万回。高宗闻其名诏入宫。度为沙门。则天在位。廷之禁中赐锦衣。令宫人给侍。庄惠太子始生。则天抱之示回。回曰。此西域树精。养之宜兄弟。及安乐公主怙韦后将谋逆。回遇之望尘唾曰。血腥不可近。未几安乐果诛。玄宗在蕃尝私谒回。回拊其背曰。五十年太平天子。睿宗为相王每将出。回必告市人曰。天子来。少顷而相王至。其神异类如此。示寂于长安醴泉里。寿七十四矣。</p>
                      <p>　　论曰。法云公尝有偈曰。明暗两忘开佛眼。不系一法出莲丛。真空不坏灵智性。妙用尝存无作功。圣智本来成佛道。寂光非照自圆通。熟味厥旨。盖大乘了悟之言也。而法云特以小乘神异显化。至于佛菩萨出世宏正法眼。必涵光混世未始泄露密机。直至临终方有付嘱。然则法云章章显异。抑圣贤之权与。</p>
                      <p>　　⊙是年七月庚辰下诏曰。释典玄宗理均迹异。拯人化俗教别功齐。自今每缘法事聚集僧尼道士女冠等宜齐行并集。初太宗以老子为皇宗。升于释氏之上。至则天朝。复在释氏之下。今此已往遂为永式。令齐班并集云。</p>
                      <p>　　⊙国师惠安卒。诫其徒曰。吾气尽将尸置林中恣野火焚之。偶神僧万回至。与安握手言论。其徒侧聆俱莫之省。至八日合户偃身而寂。春秋一百二十八。其徒奉命舁尸林中。果野火至阇维之。得舍利八十粒。五粒最巨而紫红色光焰夺目。诏留禁中云。</p>
                      <p>　　⊙是岁再诏于阗国三藏实叉难提至。帝降跸迎劳。备两街法仪。旌幢鼓吹迓之。载以青象安置荐福寺。难提风神宏旷仪韵秀整。善大小乘通华梵语。</p>
                      <p>　　⊙(戊申)　泗洲大士僧伽诏入宫供养。度惠俨惠岸木叉三人为侍者。帝亲书所居寺额曰普光王。未几迁止荐福寺。明年京畿旱。有旨命大士致雨。僧伽以瓶水散洒。即有浓云自所居而涌大雨倾注。又明年二月示寂。寿八十有三。神采如生。敕就荐福寺塑身建塔。即秽气满城。帝炷香祝之。许送归淮。言讫异香郁然。倾都叹异。遂奉全身归泗洲普光王寺建塔。帝尝问法云公万回曰。僧伽何如人。对曰。观音大士化身耳。神化事迹具如蒋颖叔所著传。大师自西国来。唐高宗时至长安洛阳行化。历吴楚间手执杨枝混于缁流。或问。师何姓。即答曰。我姓何。又问。师是何国人。师曰。我何国人。寻于泗上欲构伽蓝。因宿州民贺跋氏舍所居。师曰。此本为佛宇。令掘地果得古碑云。香积寺。即齐李龙建所创。又获金像。众谓然灯如来。师曰。普光王佛也。因以为寺额云。乾符中谥证圣大师。</p>
                      <p>　　⊙(己酉)　是岁召律师道岸入宫。为妃主授归戒。因留禁中。别日帝至。诸师皆辟席。岸独逡巡长揖而已。帝高其量图形于林光宫。御制赞曰。戒珠皎洁惠流清净。身局五篇心融八定。学妙真宗贯通实性。维持法务纲纪德政。律藏冀兮传芳。像教因而光盛。时以为荣焉。</p>
                      <p>　　八月乙卯。以高宗旧第兴圣寺有柹树天授中枯死至是忽重荣。因大赦天下。赐百官封爵。普度僧尼道士凡数万。</p>
                      <p>　　⊙九月。诏三藏菩提流志。于北苑白莲池甘露亭译大宝积经。敕中书陆象先尚书郭元振宰相张说润文。经成凡五十九会。总一百二十卷。</p>
                      <p>　　⊙(庚戌)　是年三月。敕东都留守韦安石。赍诏起嵩山沙门一行赴阙。行辞疾不赴。遁入荆州当阳山。旧唐史云。行姓张氏。初名遂。剡国公公瑾之孙。武功令擅之子。少聪敏览观子史。尝诣道士尹崇。借太玄经读之。数日而还。崇曰。此经精微吾寻积年尚未晓。子宜研究无忽也。行曰。已究其义。因出所撰太衍玄图并义决。崇览之大惊。因与谈其渊奥。退谓人曰。此后生颜子也。由此知名于世。初武三思慕其学行就请结交。行遁匿辟之。寻出家遍历天下访求异术。至天台国清寺。见别院古松数十门有流水。行立门屏闻僧于庭中布算声。而语其徒曰。今日当有弟子自远来求吾算法。已合到门岂无人导引乎。即除一算曰。门前水当西流。弟子亦至矣。行返顾溪水果已西流。遂承其言。遽趋入再拜咨求其法。彼尽授与之。遂洞历象阴阳推步之学。回入嵩山。依普寂禅师参决禅门宗旨。及遁当阳山。又从律师惠悟学毗尼。凡经籍一览毕世不忘。</p>
<div class="jwbt-box"><div class="jwbt"><a name=j1613-01-20><a href="1613-01.htm#MENU-top">佛祖历代通载卷第十六</div></div></a></a>
<p>　　唐。</p>
                      <p>　　⊙(庚戌)　睿宗旦改景云(高宗第八子。初封豫王。武后废中宗而立为帝者。七年而废封相王。寿五十五。立隆基为太子。任宋璟姚崇为政。帝妹太平公主恃功专横。在位三年)</p>
                      <p>　　(壬子)　初改太极又改廷和又改先天(七月传位太子)</p>
                      <p>　　⊙先天元年。三十三祖惠能大师示寂。姓卢氏。其先范阳人。父行瑫。武德中左官于南海之新州。遂占籍焉。三岁丧父其母守志掬养。及长家贫。师樵采以给。一日负薪至市中。闻客读金刚经。悚然问客曰。此何法。得于何人。客曰。此名金刚经。得于黄梅忍大师。归告于母以为法寻师直抵黄梅。忍大师一见默识之。后传衣法令隐于怀集四会之间。仪凤元年正月八日届于南海。及返曹溪雨大法雨。一日示众曰。诸善知识各各净心听吾说法。汝等诸人自心是佛。更莫狐疑。外无一物而能建立。皆是本心生万种法。故经云。心生种种法生。心灭种种法灭。若欲成就种智。须达一相三昧一行三昧。若于一切处而不住相。于诸法中不生憎爱。亦无取舍。不念利益成坏等事。安闲恬静虚融淡泊。此名一相三昧。若于一切处行住坐卧纯一直心。不动道场即成净土。名一行三昧。若人具二三昧。如地有种能含藏长养成就其实。一相一行亦复如是。我今说法犹如时雨普润大地。汝等佛性譬如种子遇兹沾洽悉得发生承吾言者决获菩提。依吾行者定证妙果。师说法度人。往来学者尝逾千数。明年七月辞归新州故宅国恩寺。其徒泣曰。师归当复来不。师曰。叶落归根来时无口。又问。师之法眼何人传受。师曰。有道者得无心者通。至国恩寺。以八月三日示众曰。吾受忍大师衣法。今为汝等说法不付其衣。盖女等信根已熟决定无疑。堪任大事。听吾偈曰。心地含诸种。普雨悉皆萌。顿悟花情已。菩提果自成。复谓众曰。其法无二。其心亦然。其道清净亦无诸相。女等不用观静及空其心。此心本净无可取舍各自努力随缘好去。吾涅槃时至珍重。即跏趺而逝。于是山林变白鸟兽哀鸣。彩云香雾连日不开。既时广州都督韦据率韶新二郡官吏。迎奉全身归于曹溪宝林寺建塔。真身今尚存焉。旧唐史曰则天闻神秀名诏至都。肩舆入殿亲加跪礼。敕当阳山创度门寺以旌其德。时王公已下及京城士庶。闻风争来谒见。望尘拜伏日以万数。初神秀与惠能同师弘忍。而行业相埒。及忍卒能住韶州广果寺。韶阳山中旧多虎豹。一夕去尽。远近惊叹咸归伏焉。秀尝奏则天。请召能赴阙。能固辞。秀复自作书重邀之。能谓使者曰。吾形貌矬陋。北土见之恐不敬吾法。又先师以吾南中有缘。亦不可违。及中宗召之。竟不度岭而卒。天下散传其法。谓秀为北宗。能为南宗。</p>
                      <p>　　⊙(癸丑)　玄宗隆基改开元(睿宗第三子。嬖杨贵妃。为道士。曰太真。帝初用姚崇宋璟为相治平。晚年耽湎淫佚。用李林甫杨国忠为相。安禄山为将致乱。几致亡国。二十九即位。寿至七十八岁。至上元元年崩。葬泰陵)</p>
                      <p>　　⊙(甲寅)　二年十月十七日。永嘉玄觉禅师示寂。姓戴氏。丱岁出家。博贯三藏精天台止观圆妙法门。与东阳策禅师偕谒六祖。师至振锡绕祖三匝。祖曰。夫沙门者具三千威仪八万细行。大德自何方而来生大我慢。师曰。生死事大无常迅速。祖曰。何不体取无生了无速乎。师曰。体即无生了本无速。祖曰。如是如是。师乃具威仪参礼。须臾告辞。祖曰。返太速乎。师曰。本自无动。岂有速耶。祖曰。谁知非动。师曰。仁者自生分别。祖曰。女甚明得无生之意。师曰。无生岂有意耶。祖曰。无意谁当分别。曰分别亦非意。祖曰。善哉善哉。少留一宿。时谓一宿觉。及回学徒奔萃。着证道歌一篇。梵僧传归天竺。彼皆钦仰目为东土大乘经。又着禅宗悟修圆旨十篇及观心十门。并盛传于世。</p>
                      <p>　　⊙(乙卯)　三月八日。玄宗遣礼部郎中张洽。赍诏诣当阳山。起沙门一行赴阙。行以再命不许辞赴之。有旨安置光泰殿。帝数访以安国抚民之要。行启陈无隐。未几永穆公主出降。诏依太平公主故事优厚发遣。行谏以为高宗末年唯有一女。所以特加优礼。而太平竟以骄僭得罪。不应引以为例。帝纳其言。遽追敕但依常礼。其忠谏多类此。或谓行优于忆诵。帝一日命出宫籍示之。行阅毕。令内侍执本对帝复之。不差一字。帝惊异顾谓左右曰。圣人也。自是频召咨质佛心之要。行雍容启沃圣眷日隆。天下之人。以帝从之问道。称为天师焉。</p>
                      <p>　　⊙(丙辰)　嵩岳元圭禅师示寂。师居岳之庞坞。一日有异人。峨冠盛服拥卫而至。圭曰。善来仁者。胡为而至。彼厉声曰。师宁识我耶。圭曰。吾观佛与众生等吾一目之。岂分别耶。曰我此岳神也。能生杀于人。师安得一目我哉。圭曰。吾本不生。汝安能杀。吾视身与空等。视吾与汝等。汝能坏空与汝乎。使果能之。吾则不生不灭也。况汝不能。焉能生杀我耶。神稽首曰。我聪明正直过于余神。讵知师有广大智慧。愿授以正戒令我度世。圭曰。汝既乞戒。即既戒矣。所以者何。戒外无戒。又奚戒哉。神曰。此理也我闻茫昧。止求师戒。我身愿为门弟子。圭即张座秉炉正几曰。付汝五戒。若能即曰能。不尔即曰否。神曰。谨奉教。曰汝能不淫乎。神曰。亦娶也。曰非谓此也。谓无罗欲也。神曰能。曰汝能不盗乎。神曰。无乏我也。安有盗取哉。曰非谓此也。谓飨而福淫不供而祸善。神曰能。曰汝能不杀乎。神曰。实司其柄。焉得不杀。曰非谓此也。谓有滥误疑混也。神曰能。曰汝能不妄乎。神曰。我惟正直。焉有妄哉。曰非谓此也。谓先后不合天心也。神曰能。曰汝不遭酒败乎。曰能。曰如上是为佛戒也。以有心奉持而无心拘执。以有心为物而无心想身。能如是则先天地生而不为精。后天地死而不为老。终日变化而不为动。毕竟寂灭而不为休。悟此则虽娶非妻也。虽飨非取也。虽柄非权也。虽作非故也。虽醉非惛也。是谓无心而已。无心则无戒。无戒则无心。无佛无众生。无汝亦无我。无汝则孰为戒哉。神曰。我神通去佛几何。曰汝神通则十句五不能。佛则十句七能三不能。神竦然辟席曰。可得闻乎。圭曰。汝能戾上帝东天行而西七曜乎。曰弗能也。圭曰。汝能夺地祇融五岳而结四海乎。曰弗能也。圭曰。是谓五不能也。佛能空一切相成万法智。而不能即灭定业。佛能知群有性穷亿劫事。而不能化导无缘。佛能度无量有情。而不能尽众生界。是谓三不能也。然定业亦不牢久。无缘亦谓一期。众生界本无增灭。廓无一人能主有法。有法无主是谓无法。无法无主是谓无心。如我解佛。亦无神通也。但能以无心通达一切法耳。神曰。我诚浅昧。未闻空义。师所授戒我当奉行。今愿报慈德效我所能。师曰。吾观身无物。观法无常。了然更有何欲。神曰。师必命我为世间事展我神功。使已发心未发心信心不信心等人目我神踪知有佛有神有能有不能有自然有非自然者。师曰。吾无用是为。曰佛亦使龙神护法。师宁堕叛佛耶。第随意示诲。师不得已曰。东岩寺之障。莽然无树。北岫有之。然而背非屏拥。汝能移北树于东岭乎。神曰。既闻命矣。恐昏夜必有喧动。愿师无骇。即作礼辞去。使门人送而且观之。见仪卫逶迤如王者之状。岚霭烟霞纷纶间错。幢幡环佩凌空隐没。是夕果有暴风迅雷奔云震电。栋宇摇荡宿鸟惊呼。师谓众曰。无怖神与我契矣拂旦和霁则北山之松尽移东岭。森然行植焉。师诫其徒曰。吾没后无令外知。若为口实人将妖我矣。师伊阙人。姓李氏。幼岁出家具戒得法于老安国师。寿七十有三云。</p>
                      <p>　　论曰。荆国王文公尝问张文定公曰。去孔子百年而有孟。轲此后迨孔孟者为。谁何吾道之寥寥乎。文定沉吟久之曰。有人第恐过之耳。曰谁耶。文定曰。南岳让嵩山圭马祖石头丹霞无业。若此类。孔孟之教辔勒不住。故归释氏矣。文公深肯之。其后张公无尽闻之叹曰。达人之论也。然嵩山盖祖庭之旁出者也。其感应超绝说法沛然如此。则南岳而下的传正续宗师。世教辔勒不住。端可见矣。二三公之谠论。渠不信夫。</p>
                      <p>　　⊙是岁天竺三藏法师无畏至京师。帝嗣位之初。一夕梦梵僧谒见。风度环异。及寤追忆不已。因追画工授以形段。图于殿壁。及畏至入对。帝熟视盖梦中所见僧也。竦然异之。馆于西明寺。宁薛诸王皆降礼钦重。其后秋旱。帝廉知无畏能致龙。遣内使传诏请雨。畏难之。奏以旱数当然若苦召龙恐暴物。帝再遣谕旨。人苦秋暑。虽暴风疾雨适足快意。畏诺之。有司设坛仪华彩光丽。畏笑曰。是可以致雨耶。命撤去之。独持满钵水。以小刀搅之。诵咒语百余番。即有微物如蚪龙。从钵矫首水面。顷之复沈。畏咒遣之。白气自钵腾涌。语诏使曰。速归雨即至矣。诏使驰出回顾有云如练。自讲堂盘旋而上。顷刻风雷震电。诏使趋入奏御。衣巾已透湿。于是震风凌雨。飘荡庐舍。士民悚惧。弥日而息。又尝霖霪逾时。诏畏止之。畏于寺掜泥媪五躯。向之作梵语。若斥骂者即刻而霁。其神验类如此。帝敬之若神。未几通华言。译虚空藏毗卢遮那苏悉地羯罗等经十余部。禅师一行三藏宝月等参预其事。畏性简静好禅观。每劝学者习之。累表求还。帝坚留不许。</p>
                      <p>　　⊙是岁广州节度宋璟入曹溪礼祖塔。誓曰。弟子愿毕世外护大法。祈一祥瑞表信。言讫微风飘香氤氲袭人。俄而甘雨倾注。唯遍一寺之内。璟忻跃而去。未几召入。与姚元崇相继执政。世称姚宋为中兴贤相。</p>
                      <p>　　⊙(辛酉)　朝廷以麟德历署日蚀比不验。诏禅师一行改撰新历。行受诏推大衍数立术以应之。较经史所书。气朔日名度数可考者。皆合而着之。久之道士邢和璞谓太史令尹愔曰。一行其圣人乎。昔洛下闳造太初历。尝记曰。八百年后当差一日。必有圣人出世纠正之。今年期差满。而一行推大衍数。以纠数家之谬。闳之言不诬矣。愔亦以为然。行复欲知黄道进退。而太史无黄道仪。表请创置之。制可。</p>
                      <p>　　⊙(壬戌)　帝注孝经并制序。</p>
                      <p>　　是岁沙门智升。上释教经律论目录凡二十卷。铨次大藏经典及圣贤论撰。凡五千四十八卷。自是遂为定数。</p>
                      <p>　　⊙(癸亥)　十一年十月癸酉。禅师一行制黄道仪成。帝自为之铭。诏安武成殿庭以示百官。其仪准圆天之像。具列宿赤道及周天度数。注水激轮令其自转。一昼夜而天运周外络二轮。缀以日月令得运行。每天东行一周。日西行一度。月行十三度。以十九分度之二十九转日有余日月会。三百六十五转而日周天。以木匮为地平。令仪半在地下晦明朔望迟速有准。立木人二于地平。其一前置鼓以候刻。至一刻则自击之。其一前置钟以候辰。至一辰亦自撞之。皆于地中略施轮轴。关锁交错相持。当时称其妙以为神功。无几铜铁渐涩不能自转。遂藏之于集贤院。</p>
                      <p>　　是岁改政事堂曰中书门下省。</p>
                      <p>　　⊙○有登州文登县郭行妻王氏。生女鹤喙。将丧自言。酬先世尝斋之报以此示人。</p>
                      <p>　　(甲子　五七)　沙门牛云者少不慧。因诣台山礼文殊。初至东台见老人问曰。胡为而来。曰愿见大圣求聪慧耳。老人曰。文殊居北台尔往见之。云奉教趋北台。老人亦在彼矣。云意其即文殊也。遂拜之。老人曰。汝沙门也。不应礼俗士。云拜不已。老人怜之。为入定观云前身盖牛也。以尝驰经故获比丘报。老人起定为云言之。复云。汝性昏迷胸中有淤肉在。当为汝[钁-(目*目)+賏]去之。因戒云闭目无辄开。云如约。颇觉老人以[钁-(目*目)+賏]锄其胸。然不甚楚。少顷心怀开豁顿异往时。及开眸见老人现身为文殊妙相端严。谓云曰。与汝聪明竟。云喜跃作礼及起身而文殊隐。云自是总持辨悟为时导师。以夙因故牛云称焉。</p>
                      <p>　　⊙(丙寅)　日本国沙门。荣睿普照等至于扬州。奉僧伽黎十领。其上缀以山川异物之状。盖其国主附之以施中国高行沙门。于时律师鉴真受其衣。叹外国人有佛种性。欲往化之。会睿照等亦劝请遂附舶而东。为恶风飘入鱼蛇等海。以真律行高皆脱祸。既至日本。彼王预知枉驾迎劳。馆于毗卢遮那殿。未几请真授归戒。夫人群臣皆以次禀授。日本自是始有律教。</p>
                      <p>　　⊙(丁卯)　三藏菩提流志卒。春秋一百五十有六。流志南印土国王之子。以让位出家。高宗闻名有诏要之。以垂拱中至京师。凡四十年。如华严宝积经等。皆出其手。帝及重臣敬之如生佛。葬日特给卤簿羽仪。塔于龙门之西原。赐谥曰开元一切遍知三藏。名德之盛古未有焉。</p>
                      <p>　　⊙时嵩山破窖堕和上者。不称名氏言行叵测。初见老安国师。契悟心要隐居嵩山。山有庙灵甚。殿中唯安一窖。远近祭祀烹宰无虚日。师领徒入庙。以杖击窖三下云。咄此窖泥瓦合成。圣从何来。灵从何起。恁么烹宰物命。又击三下。窖乃倾破堕落。须臾有一人青衣峨冠。设拜师前曰。我本庙窖神。久受业报。今蒙师说无生法。得说此处当生天上。特来礼谢。师曰。是汝本有之性。非吾强言。神再拜而去。少迁徒众问师。某等久在和上左右。未蒙指示。窖神得何径旨。便得生天。师曰。我只向伊道是泥瓦合成。别无道理为伊。众无语。师良久云。会么。众云。不会。师曰。本有之性为什么不会。众僧乃礼拜。师曰。破也破也。堕也堕也。于是其众皆悟玄旨。后有义丰禅师。举问安国师。国师叹曰。此子会尽物我一如。可谓如朗月处空无不见者。只是难凑伊语脉。丰曰。未审什么人凑他语脉。安曰。不知者。又僧问。物物无形时如何。师曰。礼即唯汝非我。不礼即唯我非汝。其僧礼谢。师曰。本有之物物非物也。所以道若能转物即同如来。有僧从牛头处来。师曰。来自何人法会。僧进前叉手绕师一匝而出。师曰。牛头会下不可有此人。僧乃回上边叉手而立。师云。果然果然。僧却问。应物不由他时如何。师曰。争得不由他。僧云。恁么即顺正归原去也。师曰。归原何顺。曰若非和上几错招愆。师曰。犹是未见四祖时道理。见后道将来。僧乃绕师一匝而出。师曰。顺正之道今古如然。又僧侍立次。师曰祖祖佛佛只说如人本性本心。此外别无道理。会取会取。僧礼谢。师以拂子打之曰。一处如是千处亦然。师后不知终。</p>
                      <p>　　⊙是年十一月己丑。禅师一行寝疾于华严寺。旧唐史云。帝一夕梦游其寺见一室绳床竹窗气象萧索。及旦行以疾闻。帝遣中使候问。使还奏行居处之状。与所梦冥合。帝叹久之。有旨命京城十大德为行结坛祈福。既而行疾少间。诏陪驾幸新丰。未几行疾革。帝亲候问。遂沐浴端坐而逝。春秋四十有五。帝哭之哀甚。辍朝三日。有诏伤悼听停龛三七日。与中外赡礼。行容貌如生。而鬓发日长。帝亲制碑书之于石。出内库钱五十万建塔铜人原。谥曰大惠禅师。帝尝从容问国祚几何有留难不。行曰。銮舆有万里之行。社稷终吉。帝惊问故不答。退以小金合进之曰。至万里即开。帝一日发合视之。盖当归少许。及禄山乱驾幸成都至万里桥。忽悟未几果归。昭宗初封吉王。而唐以昭宗而灭。故云终吉。有里媪素供行。而媪一子坐杀人将之刑。媪悲泣请救。行怜之。令弟子捕生物。得雉豕七。行日藏其一于瓮中。为梵语咒之。七日北斗尽没。朝廷震惊。太史奏将有变。请避正殿禳之。帝密以问行。对曰。此无他。盖妖魔也。凡嗔心坏一切善。慈心降一切魔。若赐赦天下则妖不能为。帝然之。遂大赦。媪子由是得免。行日出一豕则一星现。至七日而斗复如故。其秘术多此类。着易论十二卷。大衍论二十卷。开元大衍历五十二卷。七政长历三卷。释氏系录。大衍玄图。心机算术。括遁甲十六局。六壬连珠歌。六壬髓经。天一太一经。太一局遁甲经。各一卷。五音地里经十五卷。宰相李吉甫奉诏撰一行传一卷。并见唐艺文志。十六年诏特进张说历官陈玄景等。编次一行所撰大衍历施用。三月驾幸温汤。道由一行塔所。帝为驻跸徘徊。令品官诣塔。告以出豫之意。赐帛五十疋。令莳塔前松柏。其为圣眷如此。宋史官欧阳文忠曰。自太初至麟德历。凡二十三家。与天虽近而未密。至一行则密矣。其倚数立法。固无以易也。后世虽有改作者。皆依仿而已。沙门道泓者。生黄州与侍郎张敬之厚善。能言吉凶亡不明验。尝为中书张说视宅。戒曰。无穿东北壬隅也。他日见说曰。宅气索然云何。与说共视隅有三坎丈余。泓惊曰。公富贵一世而已。诸子将不终。说惧将平之。泓曰。客土无气。与土脉不连。譬身疮痏。补他肉无益也。其后说诸子皆污禄山以斥死。果如其言。</p>
                      <p>　　论曰。欧阳文忠公雅嫉吾释。未始略有假借。独于唐志尊一行大衍之作。而宋景文于方技篇削一行玄奘等传。而独着道泓地理之说。或者以为唐浮图行业无足为二公取者。故止于是而已。夫岂然哉。盖大衍所以统天时。地理则切于人事。是宜史笔取也。若吾释之盛莫甚于唐。凡三百年间。以道德为天下宗师者。不可悉数。欧宋以为奉异方之教。故讳之而不书。犹春秋时虽老聃郯子之贤。返不若江人黄人得书于经。岂亦老氏不足取哉。盖国经之典。凡礼乐刑政所及贵贱必书。若吾浮图大绝世累颖脱尘表者。于刑政何与焉。宜其不参于世典也。由是言之。欧宋黜吾释。其微意乃所以尊之也。盛哉一行。前膺洛下闳八百年之谶。当时则明天子跪之称为圣人。及其制作施于后世。緼天地贯幽明历数百年而其术益验。果圣与贤耶。吾弗得而知矣。</p>
                      <p>　　⊙(己巳)　初以上生日为千秋节○用大衍历。</p>
                      <p>　　是年太师燕国公张说薨。说为唐宗臣。朝廷大述作多出其手。为文属思精壮。尤善释典。尝谪岳州而诗益凄婉。时人谓得江山之助。天下不称姓而曰燕公。着石刻般若心经序曰。万行起于心。心人之主。三乘归于一。一法之宗。知心无所得是真得。见一无不通是玄通。如来说五蕴皆空。人本空也。如来说诸法空相。法亦空也。知法照空。见空舍法。二者知见复非空耶。是故定之与慧俱空法中。入此门者为明门。行此路者为超路。非夫行深般若者。孰能证于此乎。驸马都尉荥阳郑万钧深艺之士也。学有传僻书成草圣。乃挥洒手翰镌刻心经。树圣善之宝坊。启未来之华业。佛以无依相而说。法本不生。我以无得心而传。今则无灭。道存文字意齐天壤。国老张说闻而嘉焉。赞扬佛事题之乐石。又制法池院二法堂赞并序曰。法池西三归院二法堂。兹院长老初上禅师所造也。禅师姓彭氏名知。至性笃孝执亲之丧七日不食。微言密行志道探玄。究易老庄太一之旨。善正书。擅钟王品格。其点画婉秀毫缕必见。如折槁荷磨文石。筋理洒飒固非人力之所致也。中朝名士山薮高尚法流开胜远近慕焉。及晚年专意于禅颂。平生事业脱若遗尘矣。常叹帝王父母许我出家。雨露生成恩惟一揆。依如来教创是功德。万一乎献福二宫潜祐七祖。将与一切咸登道场。于是三归堂以长安元年辛丑子月望日癸卯立。善法堂以开元元年癸丑丑月望日戊辰建。禅师母弟仁婉弟子启疑及沙弥令哲。左右斯业实有力焉。而作赞曰。敬告诸佛子。一心清净观。欲求正真道。当从信根入。是佛虚空相。是法微妙光。定慧不相离。是僧和合义。人空法亦空。二空亦复空。住心三空宝。是名三归处。至哉初上人。建立善法堂。彩翠三世佛。庄严清净眼。能运无碍心。普入于一切。见若不染色。知若不取识。是名真实见。亦名解脱知。佛观离生灭。诸法等如是。</p>
                      <p>　　⊙(壬申)　是岁定五服制。盖出自古。至天后请母三年。及卢氏驳议有异。开元五年卢履冰上言。众议纷然。自是卿士之家。孝服有异。今二十年萧嵩等改修五礼。敕下依行。五服礼者。一三年服。为父曰斩衰。哀情至切斩截其心。为母曰齐衰次其父也。然二十七个月终矣。十二月小祥。二十五月大祥。二十七月禫服。更加一月心丧。服之终也。齐斩服以缞麻。臣孝于君亦尔。二期年服。十三个月。为祖父等。三大功。九月。为叔伯等。四小功。五月。堂兄弟等。五缌麻。三月。三从兄弟等内外族等。余如五服注疏全之。</p>
                      <p>　　⊙八月壬申朔。三藏金刚智告其徒曰。白月圆时吾逝矣。至时绕毗卢像顶梵夹退归寝室跏趺而逝。赐谥灌顶国师。敕中书杜鸿渐撰纪德碑。智西域人。本王种。出家从龙智阿阇黎传密教及来东土初达南海。广州节度闻于朝。有旨驿驰赴阙入见。帝大悦。馆于大慈恩寺。未几夏旱。诏智祈雨智结坛图七俱胝像。约开眸即雨。阅三日像果开眸。有物自坛布云弥空。斯须而雨。帝特降诏褒美。明年辞游雁门不允。遂迁荐福寺。为人语默兴居容止凝粹。喜愠不形于色。见者莫测其涯。所至必结灌顶道场。弟子不空传其教。初不空事智。智授以梵本悉昙章及声明论。不逾旬而诵之。智奇其骏。引入金刚道场。以掷花验之。智以为胜己。不空因求瑜伽五部。智未之许。不空拟入天竺求之。智一夕梦京城佛像皆东行。及寤以诘不空。空启以西游意。智曰。汝有授道之资。吾何靳哉。即授以五部及毗卢遮那经苏息轨范。及智没不空奉遗教游天竺增广其学。</p>
                      <p>　　是岁禅师义福卒。旧唐史云。福得法于神秀禅师。初止蓝田化感寺。处方丈之室。二十余年未尝出宇之外。尝随驾幸东都。蒲号二州刺史及官吏士民皆赍旛华迎之。所在涂路充塞。及卒有旨。赐号大智禅师。葬伊阙之上。送者数万人。中书严挺之为制碑。初神秀虽德行为禅门之杰得帝王钦重。而未尝聚徒开堂传法。至义福普寂。始于京城传教。二十余年人皆仰之。</p>
                      <p>　　⊙(癸酉)　恒州刺史韦济奏。方士张果有长年秘术。自言数百岁矣。则天尝召之。果徉死不赴。今复见之。帝闻遣中书侍郎徐峤赍玺书迎之。果至。帝闻其变化不测而疑之。时邢和璞者。善算。能知人寿夭。帝令。算果。懵然莫知其甲子。又有师夜光者。善视鬼。帝召果与之密坐。令夜光视之。夜光不能见。帝闻饮堇汁无苦者真奇士。会天寒以堇汁赐之。果饮三卮醺然如醉。顾左右曰。非佳酒也。倾之取镜视齿则尽燋黑。命左右取铁如意击齿堕尽。更出神药傅其龂寝。顷之齿复粲然如故。帝始信之。将妻以公主。果预知苦辞获免。后恳辞归山。下制曰。恒州张果先生游方之外者也。迹造高尚深入窈冥。早浑光尘应诏城阙。莫详甲子之数。且谓羲皇上人。问以道枢尽会宗极今特行朝礼。爰升宠命可银青光禄大夫。号通玄先生。其年果入恒山。后不知终。</p>
                      <p>　　⊙(乙亥)　二十三年三藏无畏卒。春秋九十有九。诏鸿胪丞李现监护丧事。塔于龙门之西山广化寺。藏其全身。畏本释种。甘露饭王之后。以让国出家。道德名称为天竺之冠。所至讲法必有异相。初在乌茶国演遮那经须臾众会咸见空中有毗卢遮那四金字各寻丈排列。久之而没。又尝过龙河。一托驼负经没水。畏惧失经。遽随之入水。于是龙王邀之入宫讲法。不许。彼请坚至。为留三宿而出。所载梵夹不湿一字。其神异多类此。</p>
                      <p>　　⊙是岁。三藏不空于师子国从普贤阿阇梨求开十八会金刚灌顶及大悲胎藏建坛之法。其王一日调象。俄而群象逸。莫敢御之者。不空遽于衢路安坐。及狂象奔至。见不空皆顿止跪伏。少顷而去。由是举国神敬之。</p>
                      <p>　　论曰。自大教东流。诸僧间以神异助化。是皆功行成熟契彻心源。自觉本智现量发圣。绝非咒力幻术所致也。殆自东晋尸利密已降。宣译秘咒。要其大归。不过祀鬼神驱邪妄为人禳灾释患而已。其间往往不无假名比丘自外国来挟术惊愚。有所谓罗汉法者。正公[序-予+(林/骨)]邪术下劣之技。亦犹道家雷公法之类也。兹岂高道巨德弘禅主教者齿哉。及开元中西域金刚智无畏不空三大士。始传密教。以玄言德祥开佑至尊。即其神功显效几与造化之力均焉。故三大士虽宏密教。抑本智现量发圣与。尝慨资治通鉴称。贞观中有僧自西域来。善咒术能令人立死。复咒之使苏。太宗择飞骑中壮者试之。皆如其言。因以问傅奕。奕曰。此邪术也。臣闻邪不干正。请使咒臣必不能行。帝命僧咒奕。奕初无所觉。须臾僧忽僵仆。若为物所系。遂不复苏。此恐好事者曲为之辞。何则若使果有是。则僧非真僧咒非真咒。正谓邪术耳。固不足以张吾教之疵也。矧万万无此理。向使彼能自西域远至长安厥术能死人而复苏。乃不暇自卫其身。对常人无故而僵死。虽儿童莫之信也。又当是时三大士者虽俱未至。若京城大德僧惠乘玄琬法琳明赡诸公。其肯坐视绝域伪僧破坏教门。不请峻治乃留帝命傅奕辨耶。佛制戒律。虽春蹊生草犹不许比丘践之。恐害其生。况说断人命咒传于世乎。故予谓好事者曲为之辞断可见矣。</p>
<div class="jwbt-box"><div class="jwbt"><a name=j1613-01-21><a href="1613-01.htm#MENU-top">佛祖历代通载卷第十七</div></div></a></a>
<p>　　⊙(戊寅)　○始建置州学。</p>
                      <p>　　二十六年。沙门法秀者。梦异僧劝置袈裟五百领。施回向寺僧。既觉叹异。遂乞丐造之。然遍访所谓回向寺者。咸无得焉。一日道逢一僧。逆而问曰。托置袈裟今成未。秀曰。成矣。僧曰。吾导女入回向寺。女可裹粮载燧从吾以往。秀曰诺。翌日随之入终南山。行二日。至深绝处。所见唯云物掩苒岩洞崎岖。进遇石坛共止其上。僧命秀钻燧出火。炷香望层霄拜之。忽云开见崖半有朱门高耸刹旛飞扬。秀忻然与之攀跻而上。渐闻午梵清圆钟磬交作。须臾望见其寺。有额曰回向。其僧即趋而入。命阍者授秀馆。因具仪谒上方老宿。次见诸僧皆奇伟雍穆相劳问。明日秀出袈裟遍寺施之。老宿谢毕携秀入一空房。呼侍者取尺八。俄顷侍者持玉箫至。老宿曰。此唐天子旧居之室也。向在此好声乐。故降为人主。久当复归。秀止再宿不得留。老宿授与玉箫并袈裟。嘱曰。持归献唐天子。即遣僧送秀出寺。行未远回望而云雾四合。秀慨叹而还。诣阙表上所寄。帝览之。因取玉箫调弄。宛如夙御焉。其后燕沉香亭诏李白为辞。帝吹玉箫杨妃起舞。欢甚疑飘摇而仙去(旧唐史)</p>
                      <p>　　(己卯)　○封孔子文宣王(衣衮冕南面十哲坐图七十二贤庙壁)</p>
                      <p>　　⊙(庚辰)　长者李通玄唐宗子也。开元二十八年顺世。长者以七年至太原盂县。有高仙奴者。识其为大贤。馆之斋中。每旦唯服枣十颗柏叶饼如七大者一枚。终日濡毫临纸。未尝接人事。如是三稔。迁马氏古佛堂侧。筑土室以居。尽日危坐而已。阅十年忽囊负经书而去。行二十里。偶一虎当途驯伏。玄抚之曰。吾将著论释华严经。能为择栖止处不。即以经囊负其背而随之至神福山原下土龛之前蹲驻玄取其囊置龛中。虎即妥尾而去。其龛莹洁广六七肘。圆转上下称之。盖天设以卑有道。非人力所为也。长者著论之夕。心穷玄奥口出白光。以代灯烛。于时忽有二女子。容华绝世皆可笄年。衣布衣俱以白巾幪首。日为长者汲泉炷香奉纸墨。每于卯辰之间。辄具净馔置长者前。斋毕彻器则引去莫测所之。如是五载。至长者著论毕。遂灭迹不见。长者美髭髯朗眉目。丹唇紫肥。冠桦皮衣麻衣。长裙博袖散腰徒跣而行。放旷人天靡所拘执。尝一日出山。遇里人高会燕乐。长者就语之曰。汝等好住。吾将归矣。众惊其去有送入山者。至龛而谢遣之。即于是夕烟云凝布岩谷震荡。有二白鹤翔空哀唳。其余飞走悲呜满山。翌日里人共往候之。则已端坐示寂于龛中。寿九十有五。华严论四十卷决疑论四卷。会释二卷。十门玄义排科释略及缘生解迷十明论各一卷。十玄六相普贤行愿华严缘观偈赞诗赋等。里人聚于方山逝多兰若。大历中沙门超广始获之。遂行于世。</p>
                      <p>　　⊙十二月。青原行思禅师示寂。吉州安城人也。姓刘氏。幼年出家。初见六祖。问当何所务即不落阶级。祖曰。汝曾作什么。师曰。圣谛亦不为。祖曰。落何阶级。师曰。圣谛尚不为。何阶级之有。祖深器之。及居青原。有沙弥希迁者。见师。师云。子何方而来。曰曹溪。师曰。将得什么来。曰未到曹溪亦不失。师曰。恁么则用去曹溪作什么。曰若不到曹溪争知不失。迁问。曹溪还识和尚不。师曰。汝今识吾不。曰识又争识得。师曰。众角虽多一麟足矣。他日又问迁。汝什么处来。曰曹溪。师乃竖起拂子云。曹溪还有这个么。曰非但曹溪。西天亦无。师曰。子莫曾到西天不。曰若到即有也。师曰。未在更道。曰和尚也须道取一半。莫全靠学人。师曰。不辞向汝道。恐已后无人承当。又令迁往南岳和尚处下书曰。汝达书了速回。吾与汝个鈯斧子住山。迁至彼未呈书。便问。不重己灵不求诸圣时如何。让曰。子问太高生。何不向下问。迁曰。宁可永劫沈轮。不慕诸圣解脱。让便休。迁回。师问。子返甚速。书达不。迁曰。信亦不通。书亦不达。师曰。作么生。迁举前话了便云。去时蒙和上许鈯斧子。便请。师垂下一足。迁礼谢。辞往石头。即石头和上是也。及是师既归寂。门人咸尊为七祖焉。</p>
                      <p>　　⊙时京都兴唐寺禅师普寂卒。旧唐史云。寂生河东马氏。少时遍寻高僧学经律。师事神秀凡六年。秀奇之。尽以道授之。秀入京因荐与则天。得度为僧。秀殁天下好释氏者咸师事之。中宗闻其高行。特下制令代神秀统其法众。开元十三年有旨移寂于都城居止。时王公士庶争来礼谒。寂严重少言。来者难见其和悦之容。远近尤以此重之。及卒凡京城士庶曾谒见者。皆制弟子之服。有敕赐号大照禅师。葬日河东尹裴宽及其妻子并衰麻列于门徒之次。士庶倾城哭送市易几废。</p>
                      <p>　　(壬午)　改天宝。</p>
                      <p>　　⊙九月。太子詹事严挺之卒。少有风操累登显用。皆着声绩。天下引领望其为相。帝亦知其贤。欲遂相之。晚为李林甫所抑。郁郁不得逞至是预为墓志曰。天宝元年挺之自绛州刺史抗疏陈乞。天恩允从许养疾归间。兼授太子詹事。前后历三十五官。每承圣恩常忝奖擢。不尽驱策驽蹇。何阶仰答鸿造。春秋七十无所展用。为上士所悲。其年九月寝疾于洛阳之私第。以某月某日葬于大照和上塔次之西礼也。尽忠事君叨载国史。勉拙从事或布人谣。陵谷可以自纪。文章焉用为饰。初挺之师事大照禅师惠义。深明释典。及遗葬大照塔次。示不忘其德。见旧唐史。</p>
                      <p>　　⊙(癸未)　帝遣中使杨庭光入司空山采常春藤。光因诣无相寺问本净禅师曰。弟子慕道斯久。愿和上慈悲略垂开示。师曰。天下禅宗硕学咸会京城。天使足可启决。贫道猥山傍水无所用心。杨再拜。师曰。天使休礼贫道。天使为求佛耶。问道耶。曰弟子昏昧。未审佛之与道其义云何。曰若欲求佛即心是佛。若欲会道无心是道。曰云何即心是佛。曰佛因心悟心以佛彰。若悟无心佛亦不有。曰云何无心是道。曰道本无心。无心名道。若了无心。无心即道。庭光跪受。回阙具以山中所遇闻奏。即敕庭光赍诏起师。以是冬十二月到京安置白莲亭。明年正月上元日。追两街名僧硕学赴内道场。共师阐扬佛理。有远禅师者。问如禅师所见以何为道。师曰。无心是道。远曰。道因心有。何得言无心是道。师曰。道本无名。因心名道。心名若有。道不虚然。穷心既无。道凭何立。二俱虚妄总是假名远曰。禅师见有身心是道以否。师曰。山僧身心本来是道。远曰。适言无心是道。今又言身心本来是道。岂不相违。师曰。无心是道。心泯道无。心道一如。故言无心是道。身心本来是道道亦本是身心。身心本既是空。道亦穷源无有。远曰。观禅师形体甚小。却会此理。师曰。汝只见山僧相不见山僧无相。远曰。请禅师于相上说出无相师曰。净名经云。四大无主身亦无我。无我所见与道相应。大德若以四大有主是我。若有我见穷劫不可会道也。远惭汗而退。如远者又七人往复论道。师皆纵口词辩倾注。帝及四众莫不称善而罢。</p>
                      <p>　　⊙(甲申)　三年南岳怀让禅师示寂元和中名儒张正甫制其碑曰。天宝三载观音大师终于衡岳。春秋六十八。僧腊四十八。元和十年故大师弟子道一之门人曰惟宽怀晖。感尘劫遽迁塔树已拱。惧绝故老之口将贻后学之忧。丕若贻谋思扬祖德。乃列景行托于废文。强名无迹以慰乎罔极之思。曰自腾兰演教于此土也殆将千岁。达磨传心至六叶也分为二宗。不阶初入顿入佛慧。曹溪教旨于是乎传。弘而信之观音其人也。大师讳怀让。京兆杜氏。其先因家安康。即为郡人。髫年骏发聪悟绝众。群言所涉一览无遗。居常而未或好弄。在丑而不可亵近。尝默观止水。因而顾影。形仪颙若宛在镜中。三反厥像如初。沛然而心乎独得。还步未辍。闻于空中曰。佛法津梁俟子而大。既应付嘱。尔盍勉之。乃深割爱线亟从剃落。以荆土律藏之微密也。大士智京在焉。摄衣从之。既进而仪法峻整冠于等辈。以嵩岳禅之泉海也。长安长老在焉。稽首咨之。既授而身心自在超出尘垢。厌离文字恩会宗元。周法界以冥搜。指曹溪而遐举。能大师方弘法施学者如归。涉其藩阃者十三焉。跻其堂室者又十一焉。师以后学弱龄分于末席。虚中而若无所受。善闭而唯恐有闻。能公异焉。置之座右。会一音吹万有。衍方寸弥大千。同焉而友畅。异焉而吻合。同受秘印因为宗师。乃陟武当穷栖十霜朅来衡岳终焉是托般若胜概。有观音道场。宴居斯宇。因以为号。或微言析理。辩士顺风而杜其口。或杖屦将撰。山灵借留而现于梦。远自梁益近从荆吴。云趋影附风动川至。灵山圣会古今一时。至矣哉未始闻也。一公见性同德。弘教钟陵郁为名家。再扬木铎而施及宽晖。继传心灯共镇国土。乃追琢琬琰揭于故山。扬其耿光以示来劫。其受法弟子亦序列于左。式明我教之有开焉。</p>
                      <p>　　⊙(乙酉)　○立杨太真为贵妃矣○道士吴筠。是年诏见于大同殿。帝问道要。对曰。深于道者无如老子五千文。其余徒丧纸扎耳。复问神仙治炼法。对曰。此野人事。积岁月求之。非人主宜留意。筠每陈皆名教世务。以微言讽天子。天下重之。沙门嫉其见遇而高力士素事佛共短筠于帝。筠知不得留辞还山。下诏为立道馆。后徙茅山由会稽剡中卒。初筠见恶于力士而斥。故其文深诋释氏。议者讥其背向。时浙西观察使陈少游。大恶筠所为。因命法师神邕著论折之。邕着翻迷论以订其妄。筠论遂废。给事中窦绍。见邕论叹曰。邕可谓尘外摩尼论中师子。</p>
                      <p>　　⊙(丙戌)　五月制天下度僧尼。并令祠部给牒。今谓之祠部者。自此而始也。</p>
                      <p>　　⊙(丁亥)　是岁不空三藏自西域还。诏入内结坛为帝灌顶赐号智藏国师。时方士罗思远者。以术得幸。有旨令与不空验优劣。他日会于便殿。思远持如意向之言论次。不空就取如意投诸地。令思远举之。思远饶力不能举帝拟自取。不空笑曰。三郎彼如意影耳。即举手中如意示之。思远钦服而罢。不空凡祈祷必张绣座。手持木神诵咒掷之。神自立于座。四众环视必见其神目吻瞬动。所祷虽造化之功可夺。朝野奉之如佛焉。是年凤凰现。</p>
                      <p>　　(辛卯)　世尊示灭一千七百年矣。</p>
                      <p>　　⊙(壬辰)　润州鹤林寺径山大师玄素卒。左补阙李华制碑。其略曰。呜呼菩提位中六十一夏。父母之生八十五年。赴哀泣者可思量否。至有浮江而奠望寺而哭。十里花雨四天香云。幡幢盖网光蔽日月。以其月二十一日。四众等号捧全身建塔于黄鹤山西原。象法也。州伯邑宰执丧师之礼率申哀慕。江湖震悼。曩于寺内移居高松互偃。涅槃之夕猗桐双枯。虎狼哀号声破山谷。人只惨恸天地晦冥。及发隐登原风雨如扫。慈鸟覆野灵鹤徊翔。有情无情德至皆感。门人法镜法海。亲奉微言缮崇龛座。菩萨戒弟子故吏部侍郎齐翰。故刑部尚书张均。故江东采访使刘日正。故广东都督梁升。故润州刺史徐峤韦昭理。故给事中韩延赏。故御史中丞李丹。道流人望莫盛于此。弟子尝闻道于径山。犹乐正子春之于夫子也。洗心瞻仰天汉弥高。镜公门人悟甚深者。大理评事杨诣过去圣贤诸功德藏。志之所至无不闻知。鲁史从告。况乎传信。其文曰。浊金清镜在尔销炼。磨之莹之功至乃见。膏渍注然光明外遍。阳升律应草木皆变。启迪喑瞽唯吾大师。息言成教舍法兴悲。辰极不动风波自移。境由心寂道与人随。沓然玄默湛入无为。性本非垢云何净除。身心宴寂大极沦胥。内光无尽万境同如。甘露正味琉璃妙器。遍施大千无同无异。度未度者化周缘备。道树忽枯涅槃时至。我生无灭随世缘因。吉祥殿上应化诸天。寂寂灵塔滔滔逝川恒沙劫坏智月常圆。</p>
                      <p>　　⊙(癸巳)　西蕃寇围凉州。帝命三藏不空祈阴兵救之。空诵仁王密语数番。有神介胄而至。帝亲见之。问曰。神谓谁。空曰。北方毗沙门天王长子也。空诵密语遣之。数日凉州捷报。有神兵至威武雄盛。贼畏惧卷甲而去。帝悦诏天下。军垒皆立毗沙门天王祠。</p>
                      <p>　　⊙(甲午)　左溪玄朗法师卒。朗如意中得度。就会稽叩宗法师商略律部依恭禅师研究心法行头陀教。初南岳惠文禅师。悟法华宗旨以授惠思禅师。思授天台智顗。顗授章安灌顶。顶授缙云智威。威授东阳惠威。朗奉事东阳尽传其道。重山深林怖畏之地。独处岩穴凡三十年。宴坐左溪。因以为号。每曰。泉石可以洗昏蒙。云松可以遗身世。吾以此始亦以此终。建立精舍约而不陋。跪忏其间。奉观音上圣。愿生兜率亲近弥勒。心不离定口不尝药。或衣弊食绝。布纸而绽掬泉而斋。如缯纩之温。如滑甘之饱。或问。万行俱空云何苦行。答曰。本无苦乐妄习为因。众生妄除我苦随尽。又问。山水自利如聚落何。对曰。名香挺根于海岸。如来成道于雪山。未闻笼中比夫寥廓也。一日告门人曰。吾五印道成万行无得。戒为心本。尔等师之。言讫而逝。春秋八十有二。弟子神邕玄净法灯消辩湛然等数十人传其教。补阙李华志其碑阴。略曰。禅师诲人匪倦。谓不待众。一郁多罗四十余载。一尼师坛终身不易。食不重味居必遍厦。非披阅圣教。不空然一烛。非瞻礼尊仪。不虚行一步。其微细修心。皆循律法之制。是以远方沙门邻境耆宿拥室填门。</p>
                      <p>　　⊙若冬旸夏阴不召而自至也。其后翰林梁肃。深得台教之旨趣。尝着天台法门议曰。修释氏之训者务三而已。曰戒定慧。斯道也始于发心成于妙觉。经纬于三乘。导达于万行。而能事备矣。昔法王出世由一道清净。用一音演法。机感不同所闻益异。故五时五味半满权实偏圆小大之义。播于诸部粲然殊流。要其所归无越一实。故经曰。虽说种种道。其实为佛乘。又曰。开方便门示真实相。喻之以众流入海。标之以不二法门。自次两得同诣秘密。此教之所由作也。洎鹤林灭而法网散。神足隐而宗涂异。各权所得互为矛盾。更作其中。或三昧示生四依出现。应机不等持论亦别。故摄论地持成实唯识之类。分路并作。非有非空之谈。莫能一贯。既而去圣非远。其风东扇。说法者桎梏于文字。莫之自解。习禅者虚无其性相。不可牵复。是此者非彼。未证者谓证。慧解之道流以亡反。身口之事荡而无章。于是法门之大统。或几乎息矣。既而教不终否。至人利见。惠闻惠思或跃相继。法雷之震未普。故木铎重授于天台大师。大师像身子善现之超悟。备帝尧大舜之休相。相赞龙树之遗论。从南岳之妙解。然后用三种止观。成一事之因缘。括万法于一心。开十乘于八教。戒定慧之说。空假中之观。坦然明白可举而行。是故教无遗法。法无弃人。人无废心。心无择行。行有所证。证有其宗。大师教门所以为盛。故其在世也。光照天下为帝王师范。其去世也。往来上界为慈氏辅佐。卷舒于普门示现降德。为如来所使。阶位境智盖无得而称焉。於戏应迹虽往微言不坠。习之者犹足以抗折百家昭示三藏。又况闻而能思。思而能修。修而能信。信而不已者欤。斯人也虽曰未证。吾必谓之近矣。今之人正信者鲜。启禅关者或以无佛无法何罪何善之化。化中人已下。驰骋爱欲之徒。出入衣冠之类。以为斯言且不逆耳。故从其门者若飞蛾之赴明烛。破块之落空谷。殊不知坐致燋烂。而莫能自出。虽欲益之而实损之。与夫众魔外道为害一揆。由是观之。此宗之大训。此教之旁济。其于天下为不侔矣。自智者传法。五世至今湛然大师中兴其道。为予言之如此。故录之以系于篇。</p>
                      <p>　　⊙是岁鲁山令元德秀卒。德秀字紫芝。河南人。少孤事母孝。举进士不忍去左右。自负其母至京师。母亡庐墓侧。刺血写佛经数千言。绝笔感异香。芬馥弥日而息。食不盐酪藉无茵席。调南和尉。德秀不及亲在而娶。不肯婚。人以为不可绝嗣。答曰。兄有子先人得祀。吾何娶为。初兄子襁褓丧亲。无资得乳媪。德秀自乳之数日涌流。能食乃止。家苦贫求为鲁山令。岁满笥余一缣驾柴车还。爱陆浑佳山水。乃定居。家无仆妾。岁饥或日一爨。嗜酒陶然鼓琴以自娱。房琯每见德秀。叹息曰。见紫芝眉宇。使人名利之心都尽。苏源明尝语人曰。吾不幸生衰俗。所不耻者识元紫芝也。及卒家唯枕履箪瓢而已。族弟元结哭之恸。或曰。子哭过哀礼与。结曰。若知礼之过而不知情之至。大夫弱无固壮无专老无在死无余。人情所耽溺喜爱可恶者。大夫无之。生六十年。未尝识女色。视锦绣未尝求足。苟辞佚色。未尝有十亩之地十尺之舍十岁之僮。未尝完布帛而衣具五味而餐。吾哀之以诫荒淫贪佞绮纨粱肉之徒耳。</p>
                      <p>　　论曰。凡诸史杂传。俱未有卓行篇。唐史特设此题。载元鲁山数人而已。观鲁山行己之操及其弟元结所称。俨然一高僧耳。置唐史数千人中。遂崭然杰出。顾不美哉旧史称。其居母丧刺血写佛经数千言。绝笔感异香。芬馥弥日而息。而新史削之。夫鲁山居丧所为出乎至诚。宋景文何嫌而削之。若谓恶求福于佛。佛固未尝邀鲁山。鲁山自为之而不疑。何佛之嫌。若以身体发肤受之父母不应毁。则乳亦妇人之事。非男子有也。鲁山尚能出乳以食兄之子。独不当以血为母写经何也。景文深存名教。然君子百行殊涂同归。奚必靳靳然以儒释歉哉。</p>
                      <p>　　⊙(乙未)　(○安禄山请以蕃将三十二人代汉将。十一月反。兵十五万发范阳陷东都)</p>
                      <p>　　(丙申)　肃宗亨改至德元载(玄宗第三子。禄山反。玄宗幸蜀。权立太子于凤翔。因即位。李泌为相。郭子仪李光弼为平安禄山史思明之乱。帝年五十二崩葬建陵。在位七年)</p>
                      <p>　　⊙五月。逆贼安禄山陷长安。玄宗幸蜀。或谓车驾入蜀之初。有守臣与禄山偕反者。其人曾为阆守。有画像在路次。玄宗忽见之不胜大怒。命侍臣。以剑斩像首。其人时在陕西。不觉其首无故忽堕于地。及是驾至成都渡万里桥。悟一行金合当归之谶。于是洗然忘忧云。</p>
                      <p>　　秋七月。皇太子即位于灵武。是为肃宗。旬日诸镇节度兵至者数十万。乃以房琯为相。兼元帅讨贼。未几为禄山所败。于时寇难方剡。或言宜凭福祐。帝纳之引沙门百余人。行宫结道场。朝夕讽呗。帝一夕梦沙门身金色诵宝胜如来名。以问左右。或对曰。贺兰白草谷有新罗僧名无漏者。常诵此佛颇有神异。帝益讶之。有旨追见无漏。固辞不赴。寻敕节度郭子仪谕旨。无漏乃来见于行在。帝悦曰。真梦中所见僧也。既而三藏不空亦见于行宫。帝并留之托以祈禳。</p>
                      <p>　　⊙(丁酉)　正月。安禄山子庆绪使李猪儿。弑禄山而自立。九月副元帅郭子仪破安庆绪复京师。十月帝至自灵武。十二月太上皇至自西蜀○未几于内禁立道场。讲诵赞呗甚严。宰相张镐谏曰。天子之福要在养人。以一函宇善风俗。未闻区区佛事能致太平。愿陛下以无为为心。不以小乘扰圣虑。帝不纳。寻敕五岳各建寺妙。选高行沙门主之。听白衣能诵经五百纸者度为僧。或纳钱百缗请牒剃落。亦赐明经出身及两京平。又于关辅诸州纳钱度僧道万余人。进纳自此而始。改乾元复称年○史思明杀安庆绪复反。</p>
                      <p>　　⊙(戊戌)　是岁新罗僧无漏示寂于右合门。合掌凌空而。立足去地尺许左右以闻。帝惊异降跸临视。得遗表乞归葬旧谷。有诏护送旧居建塔。至怀远县下院。辄举不动。遂以香泥塑全身。留之下院。</p>
                      <p>　　⊙(己亥)　是岁遣使诣韶州曹溪。迎六祖能大师衣钵。入内供养。诏南阳惠忠禅师赴阙。忠越州诸暨人。自受曹溪心印。居南阳党子谷中。凡四十年。足不下山门。尝示众曰。禅宗学者应遵佛语一乘了义契自心源。不了义者互不相许。如师子身虫。夫为人师若涉名利别开异端。则自他何益。如世大匠斤斧不伤其手。香象所负非驴所堪。及是赴诏。初安置千福寺。一日帝问。如何是十身调御。忠起身而立曰。会么。帝曰。不会。忠顾左右云。与老僧过净瓶来帝又问。如何是无诤三昧。答曰。檀越踏毗卢顶上行。帝曰。此意如何。忠曰。陛下莫认自己清净法身。帝益不晓。于是斋沐别致十问其一曰。见性已后用布施作福否。忠对。无相而施合见性。二曰。日夕作何行业合得此道。忠答。无功而修合此道。三曰。或有病难将何道理修行抵拟。忠对。无功而修了业本空得不动转。四曰。临终时作么生得清凉自在无疑。忠以努力自信道为对。五曰。烦恼起时将何止息。忠以本心湛然烦恼回归妙用。六曰。见性已去用持戒念佛求净土否。忠对。性即是佛性即是净土。七曰。舍此阴了当生何处。忠以无舍无生自在生为对。八曰。临终时有华台宝座来迎可赴否。忠以不取相为对。九曰。作么生得神通以佛国。忠以见性如贫得宝如民得王对。十曰。只依此本性修定得作佛否。忠对。定得作佛佛亦无相。无得乃为真得。前十对皆广有其辞。今约科目为对耳。帝由是凝心玄旨。</p>
                      <p>　　⊙三月己丑。诏天下州郡各置放生池。冬十月升州刺史颜真卿。撰有唐天下放生池碑铭并序曰。皇唐七叶我乾元大圣光天文武孝感皇帝陛下。以至圣之姿。属艰虞之运。无少康一旅之众。当禄山强暴之初。干巩劳谦励精为理推诚而万邦胥悦。克己而天下归仁。恩信侔于四时。英威达于八表。功庸格天地。孝感通神明。故得回纥奚霫契丹大食循蛮之属扶服万里决命而争先。朔方河东平庐河西陇右安西黔中岭南河南之师虓阚五年椎锋而效死。摧元恶如拉朽。举两京若拾遗。庆绪遁逃。已蒙赤族之戮。思明跧伏。行就沸鼎之诛。拯已坠之皇纲。据再安之宗社。迎上皇于西蜀。申子道于中京。一日三朝。大明天子之孝。问安侍膳。不改家人之礼。蒸蒸然翼翼然。真帝皇之上仪。诰誓所不及已。历选内禅。生人以来。振古及随未有如我皇帝者也。而犹妪煦万类忧勤四生。乃以乾元二年岁次己亥春三月己丑。端命左骁卫右郎将史元琮中使张廷玉。奉明诏布德音。始于洋州之兴道。洎山南剑南黔中荆南岭南浙西诸道。迄于升州之江宁秦淮太平桥。临江帝郭上下五里。各置放生池。凡八十一所。盖所以宣皇明而广慈爱也。易不云乎。信及豚鱼。书不云乎。洎鸟兽鱼鳖咸若。古之聪明睿智神武而不杀者。非陛下而谁。昔殷汤克仁。犹存一面之纲。汉武垂惠。才致衔珠之答。虽流水救涸宝胜称名。盖事止于当时。尚介祉于终古。岂我今日动者植者水居陆居。举天下以为池。罄域中而蒙福。乘陀罗尼加持之力。竭烦恼海生死之津。揆之前古曾何仿佛。微臣职忝方面。生丁盛美受恩寖深。无以上报。谨缘皋陶奚斯歌虞颂鲁之义。述天下放生池碑铭一章。虽不足雍容圣明万分之一。亦臣之精恳也。碑铭不录。</p>
                      <p>　　⊙(庚如)　改上元。</p>
                      <p>　　(辛丑)　尚书左丞王维卒。维字摩诘。临终无病。遗亲故书数幅。停笔而化。工草隶善画。名盛于开元天宝间。豪英贵人虚左以迎之。宁薛诸王待以师友画思入神。至山水平远云势石色。绘工以为天机所到非由学致也。客有以按乐图示者。无题识。维曰。此霓裳第三叠最初拍也。客未然。引工按曲乃信。与弟缙皆笃志奉佛。食不荤血。衣不文彩。别墅在辋川地奇胜。有华子冈欹湖竹里馆柳浪茱萸[洉-口+ㄒ]辛夷坞。与裴迪游其间赋诗相酬为乐。丧妻不娶。孤居三十年。母丧表请以辋川第施为佛祠。</p>
                      <p>　　⊙(壬寅)　改宝应。四月庚戌。楚州龙兴寺尼真如恍若有人接之。升天见天帝。帝授以十三宝。谓真如。曰中国有灾。宜以第二宝镇之。甲子楚州刺史崔侁奉表献于朝。其一曰。玄黄天符(形如笏。长八寸阔二寸。黄玉也。有文云辟兵后)二曰玉鸡(毛文悉备白玉也)三曰谷璧(径六寸粟粒自然白玉也)四曰西王母环二枚(径七寸白玉也)五曰碧色宝(圆而有光)六曰如意珠(形如卵光如月)七曰红靺鞨(大如巨粟)八曰琅玕珠二枚(长二寸)九曰玉玦(如环四分缺其一)十曰玉印(有文如鹿以印物则鹿形着)十一曰。皇后采桑钩(长六寸形如箸屈。其末色如金又如银)十二曰雷公斧(长二寸阔二寸)十三曰(史失其名)帝览之大悦。以置日中则白气属天。名之曰定国宝。帝以献自楚州。即皇太子始封之国。又闻中原有灾。宜以第二宝镇之。遂诏皇太子摄政事。大赦天下。</p>
                      <p>　　五月太上皇崩。年七十有八。帝自春至夏多不豫。及太上皇崩。哀感号恸致疾。相距十四日而崩。年五十四。皇太子即位。是为代宗。</p>
<div class="jwbt-box"><div class="jwbt"><a name=j1613-01-22><a href="1613-01.htm#MENU-top">佛祖历代通载卷第十八</div></div></a></a>
<p>　　唐。</p>
                      <p>　　⊙(癸卯)　代宗豫改年广德(肃宗长子。玄皇诸孙百余人代居长为嫡孙即位。后用元载为相。而黜李泌。及诛元载复用杨绾。年五十三崩紫宸内殿。葬元陵。在位十七年)</p>
                      <p>　　(乙巳)　改年永泰○九月铸金铜佛像于光顺门。率百僚拜祀之。十月吐蕃寇逼京师。内出仁王经。辇送西明诸寺。置百尺高座讲之。寇平○帝梦六祖惠能大师请衣钵归于曹溪。翌日遣中使送还。是时寇难屡逼。帝寖以为忧。宰相王缙曰。国家庆祚灵长福报所凭。虽多难无足道者。禄山思明毒流方煽而皆有子祸。仆固怀恩临敌而踣。群戎来寇未及战辄去。非人事也。帝由是笃意佛道修祠祀。诏天下官司无棰辱僧尼。禁中讲诵仁王护国经。诏命不空三藏。</p>
                      <p>　　⊙重译旧本。帝亲为之序。官不空特进鸿胪卿。是年诏法师良贲。于大明宫之桃园。造新仁王经疏成。贲以表进呈。略曰。洗心涤虑扣寂求音。发明启自天宫。加被仰凭佛力。咸约经论演畅真宗。亦犹集群玉于荆山。约百川于溟海。火生于木。并两曜而俱明。识转于如。体一相而等照。成道者法也。载法者经也。广度群有同于大通。足菩提心如陛下意。帝览之称善。改大历元年。</p>
                      <p>　　⊙(丙午)　道义禅师。是年建金阁寺。敕十节使助之以二税。七月。始作盂兰盆会于禁中。设高祖太宗已下七圣位。备銮舆建巨旛。各以帝号标其上。自太庙迎入内道场。铙吹鼓舞旌幢烛天。是日立仗百僚于光顺门迎拜导从。自是岁以为常癸未太庙二宫生灵芝。帝赋诗美之。百僚皆属和。</p>
                      <p>　　⊙(丁未)　○大教东被七百年矣。</p>
                      <p>　　七月。宰相杜鸿渐。出抚巴蜀。至益州遣使诣白崖山请禅师无住入城问法曰。弟子闻今和上说无忆无念莫妄三句法门。未审此三句是一是三。无住曰。无忆名戒。无念名定。无妄名慧。然一心不生则具戒定惠。非一非三也。曰后句妄字莫非从心否。无住曰。从女者是。曰有据否。无住曰。法句经云。若起精进心是妄非精进。若能心不妄精进无有涯。又问。师还以三句接人否。对曰。初心学人还令息念澄停识浪清水影现。悟无念体寂灭现前。无念亦不立也。时庭树鸦鸣。公曰。师还闻否。曰闻。鸦去矣。又问。师今闻否。曰闻。公曰。鸦去无声。云何言闻。无住顾四众曰。正法难闻。各宜谛听。闻与不闻非关闻性。本来不生今亦不灭。有声之时。是声尘自生。无声之时。是声尘自灭。而此闻性不随声生不随声灭。悟此闻性则免声尘流转。乃至色香味触亦复如之。当知闻无生灭闻无去来。公与僚属喜跃称善。又问。弟子顷着起信论疏二卷。得名解佛法否。曰夫造疏皆用心思量分别。但可着成传益初学。据论云。知一切法从本以来离言说相离文字相离心缘相毕竟平等无有变异。唯是一心故名真如。今相公着言说相著名字相着心缘相。既着种种相。何由体解佛法。公稽首曰。师今从理确论。合心地法门实不思议。然何由得不生不灭契解脱去答曰。见境心不起名不生。不生即不灭。既无生灭即不被前尘所缚。当处解脱。公曰。何谓识心见性。答曰。一切学道人随念流浪。盖为不识真心不见本性。真心者。念生亦不顺生。念灭亦不依寂。不来不去不定不乱。不取不舍不沈不浮。无为无相活鱍鱍平常自在。此心体毕竟不可得。无可知觉。触目皆如。无非见性也。鸿渐由是栖心禅悦。尝有诗云。长愿追禅理安能揖化源。晚以疾辞宰相。释位三日而薨。临终沐浴俨朝服加僧伽黎剃须发而逝。遗命依沙门法葬。</p>
                      <p>　　论曰。无住说法简当明妙。雅合首楞严所谓闻无生灭之旨。宜乎闻者悟悦而信解也。鸿渐灵武策立功臣。家世奉佛。其临终剔发须服僧衣。遂与宋朝王文王公旦肖焉。虽文正公巨德元勋完名高节卓冠名臣之表非鸿渐所能仿佛。然暮年付嘱诸子及其友杨文公大年。丁宁曲折。文公谈苑着之甚详。兹可想见知佛之深而见道之明也。呜呼吾宗直指当人见闻觉知。一段大事本尔现成。柰何人自弃昧往往终身役役为他间事长无明者。天下碌碌皆是。若二公能自回头存心后世打彻大事。夫岂易得也哉。</p>
                      <p>　　⊙(戊申)　清凉国师澄观。字大休。会稽人。姓夏侯氏。生于开元戊寅。身长九尺四寸。垂手过膝。口四十齿。目光夜发。昼乃不眴。天宝七年出家。至肃宗二年丁酉受具。是年奉诏入内敕译华严。初至德中即以十事自励曰。体不捐沙门之表。心不违如来之制。坐不背法界之经。性不染情碍之境。足不履尼寺之尘。胁不触居土之榻。目不视非仪之彩。舌不味过午之肴。手不释圆明之珠。宿不离衣钵之侧。从牛头忠径山钦。问西来宗旨。授华严圆教于京都诜禅师。至是大历三年代宗诏入内。与大辩正三藏译经。为润文大德。既而辞入五台大华严寺覃思华严。以五地圣人栖身佛境心体真如。犹于后得智起世俗心学世间解。繇是博览六艺图史九流异学华夏训诂竺经梵字及四围五明圣教世典等书。靡不该洽。至建中四年下笔着疏。先求瑞应。一夕梦金容当阳山峙。光相颙颙。因以手捧咽面门。既觉而喜以谓获光明遍照之征。自是落笔无停思。乃以信解行证。分华严为四科。理无不包。观每慨旧疏未尽经旨。唯贤首国师颇涉渊源。遂宗承之制疏。凡历四年而文成。又梦身为龙。矫首南台尾蟠北台。宛转凌虚鳞鬣耀日。须臾变百千数蜿蜓青冥。分散四方而去。识者以为流通之像也。初为众讲之。感景云凝停讲堂庭前之空中。又为僧睿等着随疏演义四十卷随文手镜一百卷云。</p>
                      <p>　　⊙是年帝召国师惠忠入内。引太白山人见之。帝曰。此人颇有见解。请师验之。忠曰。汝蕴何能。山人曰。忝识山识地识字善算。曰山人所居之山。是雄山是雌山。山人茫然不能对。忠曰。识地否。曰识。忠指殿上地问曰。此是何地。答曰。容弟子算方知。忠曰。识字否。曰识。忠于地上画一画曰。此甚字。山人曰。是一字。忠曰。土上一画是王字。何谓一字耶。又问。能算否。曰能。忠曰。三七是多少。山人曰。国师琉弟子。三七岂非二十一。忠曰。却是山人算贫道。三七是十。何谓二十一。复问。更有何能。答曰。弟子纵有亦不敢向国师开口。忠曰。纵汝有能。亦俱未是。师却谓帝曰。问山不识山。问地不识地。问字不识字。问算不解算。陛下何处得此懵汉来。帝谓山人曰。朕有国位不足为宝。师乃国宝也。山人曰。陛下真识宝者矣。</p>
                      <p>　　⊙是岁诏径山道钦禅师至阙下。帝亲加瞻礼。一日师在内庭。见帝起立。帝曰。师何以起。钦曰。檀越何得向四威仪中见贫道。帝悦谓忠国师曰。朕欲赐钦师一名。忠欣然奉诏。遂赐号国一禅师。后辞归本山。马祖大师令门人智藏问十二时中以何为境。师曰。待汝回去时有信。藏曰。只今便回。师曰。传语却须问取曹溪。又僧问。如何是祖师西来意。师曰。汝问不当。曰如何得当。师曰。待吾灭后却向汝说。至贞元八年示寂。赐谥大觉禅师。</p>
                      <p>　　⊙(己酉)　牛头惠忠禅师示寂。师得法于威师。为牛头宗第六祖。平生一衲不易器用唯一铛。尝有供僧谷二廪。盗者窥伺虎为守。县令张逊者入山顶谒。问师有何徒弟。曰有三五人。逊曰。可得见否。师敲床三下有三虎哮吼而出。逊惊怖而退。及移居庄严寺将建法堂。有古树群鹊巢其上。师谓巢曰。此地建堂女可速去。言讫群鹊迁巢他树。及筑基有二神人定其四角。潜资夜役不日而成。由是学徒云集。师有安心偈曰。人法双净。善恶两妄。直心真实。菩提道场。至是将终。石室前挂铛树挂衣藤无故枯死。师集众布萨讫净发浴身。是夕有瑞云覆其院。空中复有天乐之声。诘旦怡然坐化。俄顷风雨暴作震折林木。有白虹贯于岩壑云。</p>
                      <p>　　⊙(庚戌)　西域大耳三藏至京师。自云得他心慧眼。帝令入光宅寺。请国师惠忠试验。忠问。汝得他心通耶。对曰。不敢。忠曰。汝道老僧即今在什么处。三藏云。和上是一国之师。何得往天津桥看弄猢孙。又问。老僧即今在什么处。三藏曰。和上是一国之师。何得去西川看竞渡。忠第三问语亦如前三藏良久罔知去处。忠叱曰。这野狐精。他心通在什么处。三藏无对。</p>
                      <p>　　论曰。四祖下融大师横说竖说。犹未知向上关棙子。此黄檗运公语也。以黄檗大机大用逸格手段。作如是说则其然矣异时学人相似语言以为禅道者。凡贬剥诸方往往犹不止于此。呜呼世谓学不躐等。矧吾宗单传心印用以了生死者。其可以躐等乎。观牛头诸祖道盛一时。于死生之际感验昭著。有生而百鸟[銜-金+缶]花虎狼给侍者。有灭而鸟兽哀鸣逾月乃止者。有异香经旬而歇者。有山林变白溪涧绝流者。有空中神旛从西而来绕山数匝者。有所居旧院林木变白七日而复者。及是忠禅师所感。皆不思议事。出于造化之表。自非神德妙行蔽天地而不耻关百圣而不惭者曷以臻此邪。如大耳三藏。分证小果得五神通。及见国师初二度国师以有所缘心则灼见其处。及第三度国师入甚深秘密大寂定门。大耳于是茫然不知。然则证果有阶级。大道有浅深。端不诬矣。或谓巫咸相壶子揕拟国师者。自性圆通与夫区区术数。乌可同年而语哉。</p>
                      <p>　　⊙是年大广智三藏不空示疾。诫门人曰。普贤行愿出无边法门。汝等勤而行之。宜观菩提心本尊大印直诠阿字。了法无生证大觉身。又命弟子赵迁执笔。授所撰涅槃轨范以贻后世。使准此送终。以表辞帝。诏遣内使赐。汤药劳问。就加开府仪同三司肃国公食邑三千户。辞让数四不允。不空叹曰。吾以法济世。不意垂死滥污封爵。乃以先师金刚智所付法物。因中使李宪诚进之。遂沐浴更衣。吉祥安卧而寂。阇维顶骨不坏。中含舍利光彩夺目。御史严郢撰纪德碑。太常徐浩书之于石。其辞曰。</p>
                      <p>　　和上讳不空。西域人也。氏族不闻于中夏。故不书。玄宗烛知至道。特见高仰。迄肃宗代宗三朝。皆为灌顶国师。以玄言德祥开佑至尊。代宗初以特进大鸿胪褒表之。及示疾不起。又就卧内加开府仪同三司肃国公。皆牢让不允。特赐法号曰大广智三藏。大历五年夏六月癸未。灭度于京师大兴善寺。代宗为之废朝三日。赠司空追谥大辩正广智三藏。和上荼毗日。诏遣中谒者赍祝文祖祭。申如在之敬。睿词深切加荐令芳。礼冠群伦举无与比。明年九月。诏以舍利起塔于旧居寺院。和上性聪朗博观前佛法藏要旨。缁门独立邈荡荡其无双。稽夫真言字仪之宪度。灌顶升坛之轨迹。即时成佛之速。应声储祉之妙。天丽且弥地普而深。固非未学所能详也。敢不概见序其大归。昔金刚萨埵亲于毗卢遮那佛前受瑜伽最上乘义。后数百年传于龙猛菩萨。龙猛又数百年传于龙智阿阇黎。龙智传金刚智阿阇黎。金刚智东来传于和上。和上又西游天竺师子等国。诣龙智阿阇黎。扬搉十八会法。法化相承自毗卢遮那如来至于和上。凡六弃矣。每斋戒留中导迎善气。登礼皆答福应较然。温树不言莫可纪已。西域隘巷狂象奔突。以慈眼视之。不旋踵而象伏不起。南海半渡天吴鼓骇。以定力对之。未移晷而海静无浪。其生也。母氏有毫光照烛之瑞。其没也。精舍有池水竭涸之异。凡僧夏五十享年七十。自成童至于晚暮。常饰供具坐道场浴兰焚香入佛知见。五十余年晨夜寒暑未尝有倾欹懈倦之色。过人绝远乃如是者后学升堂诵说。有师法者非一。而沙门惠朗受补处之记。得传灯之旨。继明佛日绍六为七。至矣哉。於戏。法子永怀梁木将绝本行。托予勒崇。昔承微言今见几杖。光仪眇汉坛宇清怆。綦书昭铭小子何让。铭曰。呜呼大士。起我三宗。道为帝师。秩为仪同。昔在广成轩后顺风。岁逾三千。复有肃公。瑜伽上乘。真语密契。六叶授受。传灯相继。述者牒之。烂然有第。陆伏狂象。水息天吴。慈心制暴。慧力降愚。寂然感通。其可测乎。两楹梦奠。双树变色。司空宠终。辨正旌德。天使祖祭。宸衷凄恻。诏起宝塔。旧庭之隅。下藏舍利。上饰浮图。迹殊生灭。法离有无。刊石为碣。传之大都。</p>
                      <p>　　⊙(辛亥)　越州律师昙一卒。补[門@非]梁肃制其碑曰。释氏先律师。讳昙一字觉胤。报年八十。僧夏六十一。以大历六年十二月七日。灭度于越州开元寺。迁座起塔于秦望山之阳。制缞会葬者以千百数。大师南阳张氏。曾祖隋太常恒。始家会稽之山阴。大师诞钟粹气聪悟夙发。幼学五经因探禹穴。至云门寺遂依沙门谅公出家。景龙中剃度。寻受具戒。天纵辩慧益以轨仪。翕然已为人望矣。开元初西游长安。观音亮律师见而奇之。授以毗尼之学。又依崇圣寺坛子法师。学俱舍唯识。从印度大沙门无畏。受菩萨戒。探道睹奥出类拔萃。期月之间名动京师。大师崖岸峻峙机神坦迈。体识详雅应用虚明。得三藏之隐赜。究诸宗之源底。加以素解玄儒旁总历纬。长老闻风而悦服。公卿下榻以宾礼。由是与少保兖国公陆公象先贺宾客知章李北海邕徐中书安贞褚谏议庭诲。为儒释之游莫逆之友。其导世皆先之以文行。弘之以戒定。入兰室而馨香自发。临水镜而毫发必鉴。不知其所由然矣。开元二十六年。复归会稽。谓人曰。三世佛法戒为根本。本之不修道远乎哉。故设教以尸罗为主。取邺郡律疏。合终南事钞。括其同异详发正义。学徒赖焉。大凡北际河朔南越荆闽。四分之宗自我而盛。烈炬之破昏黑。群流之赴涧泽。适来之时行化也如彼。有为而生乘化而息。草木潜润慈云无心。适去之时处顺也如此。人世迁转道存运往。瞻望不见寂寥空山。哀哉。铭曰。越水漫漫。崇山回合。大师化灭。式建灵塔。缅慕上士。诞修净法。有威有仪。不洼不杂。德溥化洽。云从海纳。勒铭垂后。千万亿劫。</p>
                      <p>　　⊙是岁淮南节度使杨州牧御史大夫张延赏状舒州三祖行实。请谥于朝。夏四月。天子赐谥曰镜智禅师。刺史独孤及制赐谥碑曰。按前志。禅师号僧粲。不知何许人。出见于周隋间。传教于惠可大师。抠衣邺中。得道于司空山。谓身相非真。故示有疮疾。谓法无我。故居不择地。以众生病为病。故所至必说法。度人以一相。不在内外中间。故必言不以文字。其教大略以寂照妙用。摄群品流注生灭。观四维上下。不见法不见身不见心。乃至心离名字身等空界。法同梦幻无得无证。然后谓之解脱。禅师率是道也。上膺付属下拯昏疑。大云垂荫国土皆化。谓南方教所未至。我是以有罗浮之行。其来不来也。其去无去也。既而以袈裟与法。俱付悟者。道存影谢遗骨此山。今二百岁矣。皇帝即位后五年。岁次庚戌。某剖符是州登禅师遗居。周览尘迹明征故事。其荼毗起塔之制。实天宝景戌中。别驾前河南尹赵郡李公常经始之。碑版之文隋内史侍郎河东薛公道衡唐相国河南房公琯继论撰之。而尊道之典易名之礼。则朝廷方以多故而未遑也。长老比丘释湛然。诵经于灵塔之下。与涧松俱老。痛先师名氏未经邦国焉。与禅众寺大律师澄俊。同寅协恭亟以为请。会是岁嵩山大比丘释惠融至自广陵。胜业寺大比丘释开悟至自庐江。俱慕我禅师后七叶之遗训。日相与叹塔之不命号之不崇。惧象法之根本坠于地也。愿申无边众生之弘。誓以纾罔极杨。州牧御史大夫张公延赏以状闻。于是六年夏四月。上霈然降兴废继绝之诏。册谥禅师曰镜智。塔曰觉寂。以大德僧七人扫洒供养。天书锡命煇焕崖谷。众庶踊跃谓大乘中兴。是以大比丘众议立石于塔东南隅。纪心法兴废之所以然。某以谓初中国之有佛教。自汉孝明始也。历魏晋宋齐及梁武。言第一义谛者不过布施持戒。天下惑于报应而人未知禅。世与道交相丧。至菩提达磨大师。始示人以诸佛心要。人疑而未思。惠可大师传而持之。人思而未修。迨禅师三叶其风寖广。真如法味日渐月渍。万木之根茎枝叶悉沐我雨。然后空王之密藏。二祖之微言。始行于世间浃于人心。当时闻道于禅师者。其浅者知有为无非妄想。深者见佛性于言下。如灯照物。朝为凡夫夕为圣贤。双峰大师道信其人道。其后信公以传弘忍。忍传惠能神秀。秀公传普寂。寂公之门徒万人。升堂者六十有三。得自在惠者一。曰弘正。正公之廊庑。龙象又倍焉。或化嵩洛。或之荆吴。自是心教之被于世也。与六籍侔盛。於戏微禅师吾其二乘矣。后代何迷焉。庸讵知禅师之下生不为诸佛故现比丘身以救浊劫乎。亦犹尧舜既往周公制礼。仲尼述之游夏弘之。使高堂后苍徐孟戴庆之徒可得而祖焉。夫以圣贤所振为木铎。其揆一也。诸公以为司马子长立夫子世家。谢临川撰惠远法师碑铭。今将令千载之后知先师之全身禅门之权舆王命之追崇在此山也。则扬其风纪其时宜在法流。某尝味禅师之道也久。故不让。其铭曰。人之静性。与生偕植。智诱于外。染为妄识。如浪斯鼓。与风动息。淫骇贪怒。为刃为贼。生死有涯。缘起无极。如来悯之。为辟度门。即妄了真。以证觉源。启迪心印。贻我后昆。间生禅师。俾以教尊。二十八世。迭付微言。如如禅师。应期弘宣。世溷法灭。独与道全。童蒙来求。我以意传。摄相归性。法身乃圆。性身本空我为说焉。如如禅师。道既弃世。将二十纪。朝经乃届。皇明昭贲。亿兆摸拜。凡今后学。入佛境界。于取非取。谁缚谁解。万有千岁。此法无坏。</p>
                      <p>　　⊙(壬子)　鲁郡公颜真卿。撰抚州宝应寺律藏院戒坛记曰。如来以身口意业难调伏也。净尸罗以息其内。行住坐卧四威仪摄善心也。明布萨以昭其外。故曰。波罗提木叉是汝之师。则憍陈如之善来。迦葉波之尚法。诸声闻三归约众。十四年以八敬度尼羯磨相承。其致一也。汉灵帝建宁元年。有北天竺五叶门支法领等。始于长安译出四分戒本兼羯磨。与大僧受戒。至曹魏有天竺十尼自远而来为尼受具。后秦姚兴弘始十一年。有梵僧佛陀耶舍。释出四分律本。而关中先行僧祇。江南盛行十诵。至元魏法聪律师。始阐四分之宗。聪传道覆。覆传惠光。光传云晖愿。愿传隐乐洪云。云传遵。遵传知首。首传道宣。宣传法励满意。意传法成。成传大亮道省。亮传云一道岸超惠澄。澄传惠钦。皆口相授受臻于壶奥。钦俗姓徐。洪州建昌人也。盖汉孺子之后。年二十二寻师于临川楮山。后五岁削发隶于高安龙岗寺。遂受戒有唐义净。则译经上足曰洪州之灵杰。其秉宣羯磨者曰两京涤法锐钦。智度冲深神用高爽。行无权实身绝开遮。阐律藏而日月光明。骋辩才而龙象蹴踏。江岭之外凛然风生。开元末北游京师。充福先大德。常诵涅槃经而讲之。兼明俱舍论维摩金刚经。又登讲座。其下日有二三千人。由是名动辇毂。属禄山作乱杖锡南归。居于西山洪井双岭之间。慕高僧观显之遗踪。于寺比创置兰若。山泉之美颇极幽绝。钦虽坚持律仪而志在弘济。好读周易左传下笔成章。着律仪辅演十卷。尝撰本州龙兴寺戒坛碑。颇见称于作者。三年真卿添刺抚州。东南四里有宋侍中临川内史谢灵运翻涅槃经古台。基局俨然轩陛摧圮。高行头陀僧智清者。首事修葺安居住持。明年秋七月。真卿绩秩将满。有观察使尚书御史大夫赵国魏公。愿以我皇帝降诞之辰奏为宝应寺。仍请山林高行僧三七人。冬十月二十三日。圣恩允许。于是鼎新轮奂。其兴也勃焉。乃请止观大师法源法泉襄阳乘觉清凉善弘罗浮圆觉佛迹本喻余杭惠达洎常州海通海岸等。同住熏修以资景福。佥以为学徒虽增毗尼未立。明年三月乃请钦登坛而董木铎焉。仍俾龙岗道[乾-乞+余]天台法裔招提智融白马法胤衡岳智觉同德义盈香城藏选龙兴藏智开元明彻等同秉法事。于是远近骏奔。道场侧塞。圣像放光。而龙王不雨者四旬。僧尼等三百五十七人。而文士正议大夫前卫尉少卿张延皋脱俗归真。其法名曰坏网。为称首焉。又钦此年已来为受具者凡一万余人。江岭湖海之间幅员千里。像法于变。皆钦化道之力焉。临川在岭隅。未尝弘律。于是二众三百余人。请法裔敷演而依止之。后有上都资圣寺高德。曰还本律主。伟兹能辩深嗟叹而赞美之。谓于寺东南置普通无碍禅院。内立镇国观音道场。请善弘居之。以开悟心要。云一上足曰。智融精持本事如会尊众。乃命智晃等。于普通道场东置律藏院创立戒坛。以行钦公之来仪。且施肇纪之不朽。经营未几。坛殿郁兴肃乎。渡海浮囊。分毫绝罗刹之请。严身璎珞照耀有摩尼之光。则入佛位而披伽黎者。名香普熏神足无极。半月可胜纪而无绝乎。有唐大历辛亥岁。行抚州刺史鲁郡开国公颜真卿书而志之。</p>
                      <p>　　⊙(十五　甲寅)　九年。道士史华以术得幸。因请立刃梯与沙门角法。有旨两街选僧克日校胜负。沙门崇惠者。不知何许人。常诵首楞严咒。表请挫之。帝率百僚临观。史华履刃梯而上。命惠登之。惠蹑刃而升。往复无伤。惠承胜命聚薪于庭举烈焰。惠入火聚呼史华令入。华渐汗不敢正视。帝大悦而罢。赐崇惠号护国三藏。后不知终。沙门圆泽者。寓东都惠林寺。与隐士李源厚善。惠林即源旧第也。父憕守东都。为禄山所害。源以故不仕常居寺中与泽谈噱终日。偶相率游峨嵋山。源欲自荆州溯峡以往。泽欲由长安斜谷。源以为久绝人事。不欲复入京师。泽不能强。遂自荆州舟次南浦。见妇人锦裆负罂而汲者。泽望而泣曰所不欲由此者为是。源惊问故。泽曰。妇人孕三稔矣。迟吾为之子。不逢则已。今既见之。无可逃者。公当以符咒助我令速生。三日浴见愿公临顾以一笑为信。后十三年。于杭州天竺寺外。当与公相见。源悲哀具浴。至暮而泽亡。妇乳三日。源往视之。儿见源果轩渠而笑。即具以语其家。葬讫源返寺中。后如期自洛之吴赴其约。至期于葛洪井畔闻有牧童扣牛角而歌曰。三生石上旧精魂。赏月吟风莫要论。惭愧情人远相访。此身虽异性常存。源曰。泽公健否。答曰。李君真信。士然世缘未尽。且勿相近。惟勤修不惰乃复相见。又歌曰。身前身后事茫茫。欲话因缘恐断肠。吴越江山寻已遍。却回烟棹上瞿塘。遂隐不见。源复归惠林。至长庆初年八十矣。御史中丞李德裕表荐曰。源天与至孝绝心禄仕。五十余年常守沉默理契深要。一辞开析百虑洗然。抱此真节弃于清世。臣窃为陛下惜之。穆宗下诏以源守谏议大夫。不赴寻以寿终。</p>
                      <p>　　⊙(乙卯)　国师惠忠将终。耽源问。百年后有人问极则事作么生。忠曰。幸自可怜生须要护身符子作么。乃入辞代宗。代宗曰。师灭度后。弟子将何所记。忠曰。告檀越造取一所无缝塔。帝曰。请师塔样。忠良久曰。会么。帝曰。不会。忠曰。贫道去后有侍者应真。却知此事。以十二月九日右胁而寂。门弟子奉全身于党子谷建塔。赐谥大证禅师。帝寻召应真入内。举前语问之。真良久曰。圣上会么。帝曰。不会。真述偈曰。湘之南潭之北。中有黄金充一国。无影树下合同船。琉璃殿上无知识。代宗尝在便殿。指天下观军容使鱼朝恩。谓忠曰。朝恩亦解些子佛法朝恩即问忠曰。何者是无明。无明从何而起。忠曰。佛法衰相今现。帝曰。何也。忠曰。奴也解问佛法。岂非衰相今现。朝恩色大怒。忠曰。即此是无明。无明从此起。朝恩复抗声曰。有人言师今是佛得否。忠曰。朝廷有人言汝是天子果否。朝恩伏地曰。死罪死罪。朝恩实非天子。忠曰。我不是佛。所以二尊不并化。朝恩曰。师长作凡夫无成佛时耶。恩曰。我向后必当作佛。汝姓什么。朝恩曰。姓鱼。忠曰。我向后作佛不名惠忠。汝向后若作天子。改却姓莫不姓鱼否。朝恩伏地曰。死罪死罪。朝恩此去实不敢向师论佛法。忠谓帝曰。几帕杀此奴。</p>
                      <p>　　(丁巳)　十二年。宰相元载王缙有罪。载伏诛。籍其家钟乳五百两。胡椒八百斛。他物称是。缙贬括州刺史。缙素奉佛不茹荤。晚节尤谨。妻死以第为佛祠。初帝未知重佛。每从容问缙所以然。缙必开陈福业报应。帝意向之。由是宫中祀佛。梵呗斋熏无少懈。群臣承风旨言死生报应。故人事置而不修。议者以缙与杜鸿渐泥佛太过云。</p>
                      <p>　　(戊午)　○米斗三文○猫鼠同乳。</p>
                      <p>　　⊙(己未)　三月上崩太子即位。</p>
                      <p>　　十四年。天柱山崇惠禅师示寂。师彭州人。得法于牛头威禅师。后居天柱寺。僧问达磨未来此土。还有佛法也无。师曰。未来时且置。即今事作么生。曰某甲不会。师曰。万古长空。一朝风月。良久又曰。阇黎会么。自己分上作么生。干他达磨来与未来作么。他家来太似卖卜汉相似。见汝不会为汝锥破。卦文才生吉凶在汝分上一切自看。僧问。如何是解卜底人。曰汝才出门时便不中也。问宗门中请师举唱。答曰。石牛长吼真空外。木马嘶时月隐山。问如何是西来意。曰白猿抱子归青嶂。蜂蝶[銜-金+缶]花绿蕊间。及是迁化。肉身不坏。数百年犹在。</p>
                      <p>　　⊙(庚申)　德宗适改年建中(代宗长子。诏天下勿上祥瑞。放驯象出宫女。用卢杞为相。致朱泚之乱。幸奉天。寿六十四崩。葬崇陵。在位二十五年○立诵为皇太子○始定秋夏二税)</p>
                      <p>　　⊙沙门惠超。于五台乾明寺录出大广智三藏不空所译大乘瑜伽金刚性海曼殊室利千臂千钵大教王。经其序文。曰。大唐开元二十一年岁次癸酉正月一日。于荐福寺道场内。金刚三藏与僧惠超授大乘瑜伽金刚五顶五智尊千臂千手千钵千佛释迦曼殊室利菩萨秘密菩提三摩地法。遂于其后受是法已。不空三藏奉事经于八载。至开元二十八载岁次庚辰四月十五日。闻奏开元圣上皇于荐福御道场内。至五月五日。奉诏译经。即时焚烧香火起首翻译。三藏演梵本惠超笔授。大乘瑜伽千臂千钵曼殊室利经法教。十二月十五日才讫。天宝元年二月十九日。三藏将此梵本及五天竺阿阇黎书。并付与梵僧目叉难陀婆伽。令送此经梵本并书。将与五印土南天竺国师子国本师宝觉阿阇黎。经今不回。后于大历九年十月再至大兴善寺大师大广智三藏和上边。复伸咨决大教瑜伽心地秘密法门。复将千钵曼殊经本。至建中元年四月十五日。到五台山乾元菩提寺。遂将旧翻唐言梵音经本。于寺校证。至五月五日惠超重与抄写出。一切如来大教王经瑜伽秘密金刚三摩地三密圣教法门述经秘义诸佛出世应物。随意志求者智镜玄通。念之者无忧不入。根缘感赴必籍此经。登菩提山除去邪执。契传二密得究瑜伽要秘法门穷理微妙。身口意业用智修持。戒定慧学显现通达。证如来地以信为首。乘般若舟速超彼岸。今述曼殊之德。灵迹殑伽圣觉无方。神力潜运以多尘劫。悲愿不住菩提。一主无二尊现为菩萨。自兹金色世界。来其忍士清凉之山。导引群品而即现灯现云。及万菩萨信生奇特。现光现相人皆发明正智。为利益三世苍生有趣。悉证菩提也。</p>
                      <p>　　(壬戌)　○括富商钱出万缗者官借其余以供军。</p>
                      <p>　　(癸亥)　○税闲架。</p>
                      <div class="jw-bottom">
       <li><a href="http://www.qldzj.com.cn/htmljw/1612.htm">上一部：乾隆大藏经·此土著述·佛日普照楚石禅师语录十六卷</A>
      <li><a href="1613-02.htm">下一部：乾隆大藏经·此土著述·佛祖历代通载三十六卷（第十九卷～第三十六卷）</a></li></div></div>
     <div class="bottom-bt">乾隆大藏经·此土著述·佛祖历代通载</div></span></body></html>
