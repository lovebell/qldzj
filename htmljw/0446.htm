<!DOCTYPE HTML PUBLIC"-//W3C//DTD HTML 4.0 Transitional//EN">
<HTML><HEAD><TITLE>第0446部～出生菩提心经一卷</TITLE>
<meta http-equiv="Content-Type" content="text/html; charset=utf-8" />
<META content="MSHTML 5.00.3700.6699" name=GENERATOR>
<meta name="viewport" content="width=device-width, initial-scale=1" />
<link href="../class/jw.css" rel="stylesheet" type="text/css">
<SCRIPT type=text/javaScript>
function doZoom(size){
document.getElementById('zoom').style.fontSize=size+'px'}
</SCRIPT>
</head>
<body>
<span id="zoom">

<a name="MENU-top"></a>

<div class="top-bt">
<div class="top-left">大乘单译经·第0446部</div>
<div class="top-center">出生菩提心经一卷</div>
<div class="top-right">隋天竺三藏法师阇那崛多等译</div></div>
<div class=top-bm>
<div class=bm-bt><div class=bm-jbt>· 经名 · 卷数 · 跋序</li></div><div class=bm-jbt-left><div class=bm-jbtbm>· 品名 · 品数 · 译作者</li></div>
<div class=bm-zt>字体：<A href="javascript:doZoom(18)">大</A> <A href="javascript:doZoom(16)">中</A> <A href="javascript:doZoom(15)">小</A></div></div></div>
<div class=bm-bt><div class=bm-jbt><a href="0446.htm#j0446-1">出生菩提心经</a></div></div></div>
<div class="jwzw">
<div class="jwbt-box"><div class="jwbt"><a name=j0446-1><a href="0446.htm#MENU-top">出生菩提心经</div></div></a></a>
<p>　　如是我闻。一时婆伽婆在王舍城迦兰陀竹园。与大比丘众百千人俱。复与无量阿僧祇不可说大菩萨众。所谓十方来集。</p>
                      <p>　　尔时王舍大城有婆罗门姓大迦葉。于睡眠中。梦见阎浮提内。有大莲华其华千叶。光明遍照三千大千世界。微妙最胜七宝所成。于莲华内见有月轮。彼月轮内又见丈夫放大光明普照一切。此四天下所有众生见斯光者。生大欢喜踊跃无量皆受快乐。尔时迦葉婆罗门睡觉已。念所梦事心喜生疑。此何因缘竟有何事。于先现此未曾有相。昔所未闻如我梦见。作是念已生大欢喜未曾见有。复作如是念。此有沙门瞿昙。我从他闻六年苦行。降伏魔众证大菩提。转妙法轮摧诸外道。为诸智人之所赞叹。聪明善巧知诸事相。我今应往诣彼沙门瞿昙问此梦相。</p>
                      <p>　　尔时迦葉婆罗门。夜既过已。从王舍城往诣迦兰陀竹园往到佛所。到已顶礼佛足却住一面。住一面已。如梦所见而向佛说。时婆罗门具说梦已。尔时世尊告迦葉婆罗门言。汝善男子。有四种善梦得于胜法。何等为四。所谓于睡眠中梦见莲华。或见伞盖。或见月轮。及见佛形。如是见已。应自庆幸我遇胜法。尔时世尊欲重宣此义。而说偈言。</p>
                      <p>　　若有睡梦见莲华　　及以梦见于伞盖<br>
　　或复梦里见月轮　　应当获得大利益<br>
　　若有梦见佛形像　　诸相具足庄严身<br>
　　众生见者应欢喜　　念当必作调御人</p>
                      <p>　　尔时迦葉婆罗门闻此偈已。复白佛言。世尊。何者是大利诸众生等。若为能得此利益求菩提道。尔时佛告迦葉婆罗门言。大利者所谓一切智者是其利也。时迦葉婆罗门复白佛言。世尊。所言一切智利者。有何因缘而可得也。尔时世尊为迦葉婆罗门。而说偈言。</p>
                      <p>　　我今说大利　　婆罗门善听<br>
　　若有利和合　　当作两足尊<br>
　　若作转轮王　　自在四天下<br>
　　众生欲作者　　须发菩提心<br>
　　若作梵天王　　于众得自在<br>
　　众生欲作者　　须发菩提心<br>
　　欲界及色界　　无色及上界<br>
　　众生欲作者　　须发菩提心<br>
　　若有众生等　　若欲作商主<br>
　　为商主导师　　须发菩提心<br>
　　若有众生等　　欲作大光明<br>
　　破灭诸黑暗　　须发菩提心<br>
　　若有众生等　　欲灭诸颠倒<br>
　　及以三有等　　须发菩提心<br>
　　若有众生等　　欲灭诸盖障<br>
　　及诸恶法者　　须发菩提心<br>
　　若有众生等　　欲灭于无明<br>
　　及断贪爱网　　须发菩提心<br>
　　若有众生等　　欲灭有及爱<br>
　　及灭垢无垢　　须发菩提心<br>
　　若有众生等　　欲灭于我慢<br>
　　及色使我慢　　须发菩提心<br>
　　若有众生等　　欲离于贡高<br>
　　无病命我慢　　须发菩提心<br>
　　若有众生等　　欲灭老我慢<br>
　　无常常住慢　　须发菩提心<br>
　　若有众生等　　欲灭多闻慢<br>
　　及以持戒慢　　须发菩提心<br>
　　若有众生等　　欲灭兰若慢<br>
　　乞食等诸慢　　须发菩提心<br>
　　若有众生等　　欲灭知识慢<br>
　　爱粪扫衣慢　　须发菩提心<br>
　　若有众生等　　欲灭神通慢<br>
　　一食以为净　　须发菩提心<br>
　　若有众生等　　欲灭一切慢<br>
　　所有有为慢　　须发菩提心<br>
　　若有众生等　　当欲供养佛<br>
　　于先灭度者　　须发菩提心<br>
　　若有众生等　　当欲供养佛<br>
　　所有诸如来　　须发菩提心<br>
　　若有众生等　　欲得转法轮<br>
　　世间无能转　　须发菩提心<br>
　　若有众生等　　欲灭应当灭<br>
　　当思所多思　　须发菩提心<br>
　　若有众生等　　当欲行梵行<br>
　　初中后最上　　须发菩提心<br>
　　若有众生等　　欲摄诸精进<br>
　　往来诸有中　　须发菩提心<br>
　　若有众生等　　欲说诸行苦<br>
　　见众生受苦　　须发菩提心<br>
　　若有众生等　　诸法无有我<br>
　　欲为众生说　　须发菩提心<br>
　　若有众生等　　欲转于法轮<br>
　　欲触上菩提　　须发菩提心<br>
　　若有众生等　　欲说寂涅槃<br>
　　当证胜菩提　　须发菩提心<br>
　　如是等功德　　发心者能得<br>
　　梵志当闻已　　应行菩提道</p>
                      <p>　　尔时迦葉婆罗门闻此偈已。复白佛言。世尊。发菩提心者应摄几许福聚。尔时世尊即以偈颂向迦葉婆罗门。说如是言。</p>
                      <p>　　若此佛刹诸众生　　令住信心及持戒<br>
　　如彼最上大福聚　　不及道心十六分<br>
　　若此佛刹诸众生　　令住信心于法行<br>
　　如彼最上大福聚　　不及道心十六分<br>
　　若诸佛刹恒河沙　　皆悉造寺求福故<br>
　　复造诸塔如须弥　　不及道心十六分<br>
　　若有佛刹如恒沙　　皆悉遍施诸七宝<br>
　　如彼最上大福聚　　不及道心十六分<br>
　　如铁围山高广大　　造塔无量为诸佛<br>
　　如是求福众生等　　不及道心十六分<br>
　　若诸众生具满劫　　若头若髆常担戴<br>
　　如彼最胜福德聚　　不及道心十六分<br>
　　如是人等得胜法　　若求菩提利众生<br>
　　彼等众生最胜者　　此无比类况有上<br>
　　是故得闻此诸法　　智者常生乐法心<br>
　　当得无边大福聚　　速得证于无上道</p>
                      <p>　　尔时迦葉婆罗门复白佛言。世尊。如是发菩提心者有退转不。是时佛告迦葉婆罗门言。如是发菩提心者。于解脱中无有退也。但就事别有三种菩提。何等为三。所谓声闻菩提。辟支佛菩提。阿耨多罗三藐三菩提大婆罗门。何者是声闻菩提。若善男子善女人发阿耨多罗三藐三菩提。而不教他发菩提心不令他住。亦不为说如是经典。不自受持亦不为人广说其义。亦有亲近是富伽罗。而不承事供养所须。若有来者及不来者亦不恭敬。而于彼所不生随喜。以此因缘心得解脱。婆罗门。是则名为声闻菩提。复次何者是辟支佛菩提。若善男子善女人自发菩提心。而不教他发菩提心不令他住。亦不为说如是经典。不自受持亦不广为他人解说。亦不亲近如是富伽罗。而不承事供养所须。若有来者及不来者。亦不恭敬亦不随喜。以此因缘心证辟支菩提。是故名为辟支佛道。复次何者是阿耨多罗三藐三菩提。若善男子善女人自发阿耨多罗三藐三菩提心。亦复教他发阿耨多罗三藐三菩提心。既令彼住。复为人说如是经典悉令受持。亲近如是富伽罗等承事供养。若有来者及不来者。亦悉恭敬亦生随喜。如此解脱自利利他。为多人利益故。为多人安乐故。怜愍世间利益安乐诸天人等故。名阿耨多罗三藐三菩提也。以何义故。名阿耨多罗三藐三菩提。于上更无有胜可求。是故名为阿耨多罗三藐三菩提。尔时世尊欲重宣此义。以偈颂曰。</p>
                      <p>　　自发菩提心　　不教他受持<br>
　　因自心力故　　于后般涅槃<br>
　　为自利勤劬　　不教他受持<br>
　　是故名沙门　　佛子最胜师<br>
　　彼发菩提心　　教化生欢喜<br>
　　是故自得道　　果报如是知<br>
　　自成不成他　　诸仙中福田<br>
　　得名为缘觉　　婆罗门当知<br>
　　自发菩提心　　复脱多众生<br>
　　为世作利益　　故名佛导师<br>
　　成就自利益　　复令他解脱<br>
　　此彼无差别　　故名不思议</p>
                      <p>　　尔时迦葉婆罗门白佛言。世尊。解脱解脱有差别不。佛言。婆罗门。解脱于解脱无有差别。道于道无有差别。乘于乘而有差别。譬如王路有象舆者。有马舆者。有驴舆者。彼等次第行于彼路同至一城。婆罗门。于汝意云何。如是等乘有差别不。婆罗门言。大德世尊。然彼诸乘实有差别。佛言。如是如是。婆罗门。声闻乘。辟支佛乘。阿耨多罗三藐三菩提乘有差别。道与解脱无有差别。婆罗门。譬如恒河有三种人。有从此岸至于彼岸。其初人者。以草为筏倚之而度。第二人者若以皮囊若以皮船倚之而度。第三人者。造作大船乘之入河。于此船中载百千人。其第三人。复敕长子安置守护如此船舫。所有众生来者。汝从此岸度至彼岸。为多人等作利益故。婆罗门。于意云何。夫彼岸者有差别不。婆罗门言。不也世尊。佛复问言。婆罗门。于汝意云何。彼乘之乘有差别不。婆罗门言。所乘之乘实有差别。佛言。如是如是。婆罗门。然声闻乘辟支佛乘阿耨多罗三藐三菩提乘实有差别。婆罗门。如第一人。依倚草筏从于此岸至于彼岸。独一无二。声闻菩提应如是知。第二人者。若倚皮囊及以皮船。从于此岸度至彼岸。辟支佛菩提应如是知。婆罗门。如第三人。成就大船共多人众。从于此岸至于彼岸。如来菩提应如是知。尔时世尊欲重宣此义。而说偈言。</p>
                      <p>　　路及解脱无有上　　诸乘皆悉有差别<br>
　　智者如是应挍量　　当取最胜最上乘<br>
　　诸法教如是　　正觉说此言<br>
　　简择诸法已　　胜者应当学</p>
                      <p>　　尔时迦葉婆罗门复白佛言。世尊。菩萨摩诃萨当云何行云何念住。得至摩诃衍。尔时佛告迦葉婆罗门作如是言。婆罗门汝听是义。若诸菩萨摩诃萨。如念修行至摩诃衍。婆罗门。若善男子善女人。自发菩提心。亦教他人发菩提心。自乐修行劝他令修亦令他住。复为解释如是修多罗义。如是等富伽罗人。不来亲近承受接事。当以四摄而摄取之。何等为四。所谓布施爱语利益同事。尔时世尊欲重宣此义。而说偈言。</p>
                      <p>　　种种大布施　　一切所有物<br>
　　欲摄受他故　　菩萨无畏者<br>
　　示现引接道　　众生不依来<br>
　　能以妙善语　　数数当安慰<br>
　　为自他安乐　　彼所生善处<br>
　　昼夜常随顺　　如是众生等<br>
　　不信教令信　　破戒令住戒<br>
　　悭吝令布施　　一切巧利益<br>
　　教人行菩提　　牢固常精进<br>
　　同于利益事　　智者如教行<br>
　　如此智慧者　　菩萨之导师<br>
　　智慧所行者　　常乐大乘法<br>
　　勇猛是最胜　　智者应当学<br>
　　以彼胜法故　　最胜到彼岸</p>
                      <p>　　尔时迦葉婆罗门。复以偈颂而白佛言。</p>
                      <p>　　大德示彼行　　菩萨诸导师<br>
　　当学彼所行　　得至两足尊<br>
　　为我说彼行　　及行行所依<br>
　　菩提深广大　　慈愍愿为说</p>
                      <p>　　尔时世尊告迦葉婆罗门言。善哉婆罗门。诸菩萨有三种行。何等为三。所谓天行梵行圣行。婆罗门。于中何者名为天行。若有善男子善女人。以慈身业。以慈意业。以慈口业。遍满东方无量世界慈行充满。行此遍已。复能善入南西北方四维上下。皆以慈身业慈意业慈口业普遍充满。是名天行。于中何者名为梵行。所谓四无量。何等为四。慈悲喜舍。是名梵行。婆罗门。于中何者名为圣行。所谓三解脱门。何者为三。空无相无愿。是名圣行。尔时世尊欲重宣此义。而说偈言。</p>
                      <p>　　勇猛行精进　　菩萨之导师<br>
　　若有具天行　　是人乐菩提<br>
　　圣行及梵行　　是行圣所说<br>
　　若有修行者　　是人得不动</p>
                      <p>　　尔时迦葉婆罗门。复以此偈。而白佛言。</p>
                      <p>　　我乐深菩提　　今问大导师<br>
　　此等当来世　　如何集诸行<br>
　　为后众生等　　故我问世尊<br>
　　于佛菩提中　　我意无分别<br>
　　令我发道心　　利益众生故</p>
                      <p>　　尔时世尊。复以偈颂报彼迦葉婆罗门言。</p>
                      <p>　　说此修多罗　　令发大菩提<br>
　　梵志佛菩提　　未曾有分别<br>
　　说此修多罗　　令发大菩提<br>
　　能断一切疑　　随顺众生问<br>
　　说此修多罗　　令发大菩提<br>
　　能断一切疑　　称彼众生欲<br>
　　得闻此经者　　彼于未来世<br>
　　能行大布施　　至于檀彼岸<br>
　　得闻此经者　　彼于未来世<br>
　　护持戒无缺　　至于戒彼岸<br>
　　得闻此经者　　彼于未来世<br>
　　行忍为众生　　至于忍彼岸<br>
　　得闻此经者　　彼于未来世<br>
　　精进为众生　　至于精进岸<br>
　　得闻此经者　　彼于未来世<br>
　　常入诸禅定　　至于禅彼岸<br>
　　得闻此经者　　彼于未来世<br>
　　为众求胜智　　至于智彼岸<br>
　　已曾作供养　　怜愍众生者<br>
　　得闻此经典　　后世到其手<br>
　　比丘住兰若　　意欲佛菩提<br>
　　得闻此经者　　于后最先得<br>
　　过去数亿佛　　已持此经典<br>
　　为利诸菩萨　　发起意欲故<br>
　　若有婆罗门　　欲乐佛菩提<br>
　　彼时得信已　　是经至其手<br>
　　我见彼众生　　悉知彼所行<br>
　　亦知彼名字　　我见悉无碍<br>
　　一切颇具说　　恐迷未来人<br>
　　惧彼起诸过　　是故少分说</p>
                      <p>　　尔时迦葉婆罗门。复以此偈而白佛言。</p>
                      <p>　　大德此善持　　令生广大意<br>
　　此世大丈夫　　不久我当作<br>
　　过去及未来　　导师之所说<br>
　　为彼生善利　　故住于菩提</p>
                      <p>　　尔时世尊。复以偈报婆罗门言。</p>
                      <p>　　彼等住此智　　为谁之所说<br>
　　已知彼心行　　我今当记彼<br>
　　所闻此经者　　今现在我前<br>
　　彼等于后世　　此经当现前<br>
　　若有诸女人　　抄写此经典<br>
　　此经当在手　　能生大菩提<br>
　　我于先已说　　比丘乐兰若<br>
　　手得此经典　　于后当现前<br>
　　比丘闻此经　　悲泣而雨泪<br>
　　我先作何业　　今世得此利<br>
　　我于如是经　　未曾善思惟<br>
　　我已得受记　　何业获此果<br>
　　我昔婆罗门　　依于比丘活<br>
　　时比丘放逸　　说此修多罗<br>
　　梵志于彼闻　　时至而乞食<br>
　　泣泪已行出　　是时心作愿<br>
　　我于修多罗　　钞义及文字<br>
　　后世作证明　　亦复作拥护<br>
　　以彼善业果　　于后后末世<br>
　　得此修多罗　　执持在其手<br>
　　彼时有比丘　　悲泣泪满目<br>
　　当时作忏悔　　后得此经法<br>
　　于先业灭尽　　彼时有相现<br>
　　于其睡梦中　　得此修多罗<br>
　　生死诸流转　　欺诳大恐怖<br>
　　斯由阿弥陀　　愿力如是果<br>
　　破戒诸比丘　　为他所轻贱<br>
　　如是多诸过　　流转大恐怖<br>
　　如是多诸恶　　由得闻此经<br>
　　当至彼边际　　于后常显曜</p>
                      <p>　　尔时迦葉婆罗门。复以此偈而白佛言。</p>
                      <p>　　此大修多罗　　令发大道心<br>
　　为我及未来　　分别广宣说</p>
                      <p>　　尔时世尊。复以偈告迦葉种姓婆罗门言。</p>
                      <p>　　未来诸音声　　乃至我所说<br>
　　此是广经典　　是故汝当知<br>
　　说此大经典　　此当作阿含<br>
　　当作秘密藏　　声闻所修学<br>
　　此处之所说　　及余得道者<br>
　　此是诸经母　　梵志如此知<br>
　　彼时诸比丘　　于我灭度后<br>
　　杂及长阿含　　复名中阿含<br>
　　彼时有阿含　　具数名增一<br>
　　复说杂经典　　箧藏声闻说<br>
　　复当作毗尼　　亦作阿毗昙<br>
　　或于三箧藏　　得名诸比丘<br>
　　八万有四千　　法聚我已说<br>
　　一切从此出　　名为最胜经<br>
　　于此说声闻　　及说独一觉<br>
　　诸智之根本　　不思议经典<br>
　　世间之所有　　三界未现者<br>
　　诸福之根本　　由发菩提心<br>
　　施戒等功德　　忍辱精进行<br>
　　禅定胜功德　　此经中善说<br>
　　智慧胜功德　　解脱忍寂灭<br>
　　一切皆示现　　此经中善说<br>
　　苦集及以道　　寂灭于此现<br>
　　诸法皆佛法　　此经之所说<br>
　　说诸苦无常　　亦说无我法<br>
　　说寂静涅槃　　在此修多罗<br>
　　此处说声闻　　所住诸因缘<br>
　　大乘此经典　　摄受一切法<br>
　　诸法甚广大　　在于菩提心<br>
　　此为最胜典　　普说修多罗<br>
　　现前见诸佛　　及为彼说法<br>
　　当时现前闻　　斯由此经典<br>
　　三界诸众生　　少有闻此经<br>
　　闻已生爱乐　　为求佛乘故</p>
                      <p>　　尔时迦葉婆罗门复白佛言。希有世尊。若诸众生无有智慧。若闻如是无上无边。乃至如是等众生当无有智慧。若如是等无边无上修多罗。闻已不能于此法中不生坚固乐欲。大德世尊有何因缘既有如是妙法。然彼众生而当虚过也。</p>
                      <p>　　尔时佛告彼婆罗门言。此三千大千世界。有百俱致(凡言俱致者隋数千万)诸魔宫殿。彼一一魔有俱致数魔众眷属。围绕彼诸魔辈。常勤方便欲灭此经作种种因缘。因彼因缘随所在处作诸障碍。所以者何。若以三千大千世界所有众生。皆悉得于阿罗汉果。若有善男子善女人。闻此修多罗已。当发阿耨多罗三藐三菩提心。婆罗门。以是因缘。令俱致数诸魔。勤求方便欲灭此经。所以者何。婆罗门。此修多罗。是一切诸法种性根本。以是义故。俱致诸魔勤求方便欲灭此经。尔时佛告婆罗门。今有修多罗。名曰破魔众会。汝等受持读诵。即得破彼魔天众会。婆罗门。譬如日轮既出现时。能灭一切幽冥黑暗如是如是。婆罗门说破魔众会修多罗时。一切诸魔隐没不现。婆罗门。何者名为破魔众会修多罗。尔时世尊。即说陀罗尼曰。</p>
                      <p>　　多(上)致他(一)阿[少/兔]谟大那(上二)菩提三摩陀波那多(三)伏哆(四)纡伏哆(五)怛怛罗伏哆(六)尼兴(蜎蝇反)伽魔(七)波罗破(八)多罗破(九)哆嘘(十)哆隆(洛中反)伽磨伽魔那(十一)毗唎磨(十二)磨素磨(十三)系(上声)履婆伽磨(十四)毗达啰魔(十五)大啰麴磨(十六)阿逻弥逻(十七)伊迦叉逻那喻(十八)</p>
                      <p>　　婆罗门。此陀罗尼。是过去未来现在诸佛世尊。同说此破魔众会修多罗。婆罗门。说此破魔众会修多罗时。一切魔宫皆悉震动。大动摇大摇。一切诸魔各各从彼本座颠倒堕落不能语言。所以者何。彼等常为多人作不利益。常为多人作苦恼事令失利益。以是事故。现得如是恐怖果报。如佛世尊常与一切众生乐故。乃至慈悲喜舍。是故令彼诸波旬等皆生恐怖。婆罗门。若复有人。当能转此发菩提修多罗者。于彼人所无有障碍。若诸天龙夜叉。若人非人。若魔魔子。若魔眷属。若水火刀杖。若恶行者。若诸恶兽。若身所恼。若意所苦。而有受者无有是处。何以故。彼善男子善女人。常为多人作利益事安乐故。常为多人作怜愍故。为诸天人等作覆护故。彼等诸善男子善女人慈行力故。应如是知。婆罗门。彼善男子善女人。不作身恶行。不作口恶行。不作意恶行故。彼等诸苦事。不逼其身亦不逼心。婆罗门。此因缘故能灭一切苦。尔时世尊重宣此义。而说偈言。</p>
                      <p>　　魔勤于此经　　当欲坏灭之<br>
　　是故此经典　　调御今为说<br>
　　令魔悉迷乱　　丛聚坐战栗<br>
　　相视不能言　　此恶行果报<br>
　　恐怖众生故　　常怀作恶心<br>
　　颠倒而堕落　　是故得现报<br>
　　慈悲和合者　　喜心有所说<br>
　　平等说法时　　恶心意悉散<br>
　　降伏诸魔王　　及散魔军众<br>
　　夜叉诸鬼等　　自然皆堕落<br>
　　彼力杖不害　　水火不漂然<br>
　　言说咒诅毒　　不能有伤害<br>
　　逼身及逼心　　彼等不曾有<br>
　　常当所作誓　　身口如是住<br>
　　闭塞诸恶道　　远离一切难<br>
　　诸魔悉摧灭　　为说此经故<br>
　　一切法巧智　　若欲度彼岸<br>
　　须闻此经典　　闻已即能学<br>
　　若能学此经　　无畏诸菩萨<br>
　　最上觉菩提　　是向菩提句</p>
                      <p>　　佛说此经时。迦葉婆罗门及诸大会众。乾闼婆天人阿修罗等。闻佛所说欢喜奉行出生菩提心经。</p>
                      <div class="jw-bottom">
       <li><a href="0445.htm">上一部：乾隆大藏经·大乘单译经·僧伽吒经四卷</A>
      <li><a href="0447.htm">下一部：乾隆大藏经·大乘单译经·佛说佛印三昧经一卷</a></li></div></div>
     <div class="bottom-bt">乾隆大藏经·大乘单译经·出生菩提心经</div></span></body></html>
