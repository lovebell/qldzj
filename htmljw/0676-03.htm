<!DOCTYPE HTML PUBLIC"-//W3C//DTD HTML 4.0 Transitional//EN">
<html><head><title>第0676-03部～佛本行集经六十卷 (第二十一卷～第三十卷)</title>
<meta http-equiv="Content-Type" content="text/html; charset=utf-8" />
<meta content="Microsoft FrontPage 4.0" name="GENERATOR">
<meta name="ProgId" content="FrontPage.Editor.Document">
<meta name="viewport" content="width=device-width, initial-scale=1" />
<link href="../class/jw.css" rel="stylesheet" type="text/css">
<SCRIPT type=text/javaScript>
function doZoom(size){
document.getElementById('zoom').style.fontSize=size+'px'}
</SCRIPT>
</head>
<body>
<span id="zoom">

<a name="MENU-top"></a>

<div class="top-bt">
<div class="top-left">小乘单译经·第0676部</div>
<div class="top-center">佛本行集经六十卷 (第二十一卷～第三十卷)</div>
<div class="top-right">隋天竺三藏法师阇那崛多译</div></div>
<div class=top-bm>
<div class=bm-bt><div class=bm-jbt>· 经名 · 卷数 · 跋序</li></div><div class=bm-jbt-left><div class=bm-jbtbm>· 品名 · 品数 · 译作者</li></div>
<div class=bm-zt>字体：<A href="javascript:doZoom(18)">大</A> <A href="javascript:doZoom(16)">中</A> <A href="javascript:doZoom(15)">小</A></div></div></div>
<div class=bm-bt><div class=bm-jbt><a href="0676-03.htm#j0676-03-1">佛本行集经卷第二十一</a></div><div class=bm-jbt-left>
<div class=bm-jbtbm><a href="0676-03.htm#j0676-03-2">王使往还品第二十五之二</a></div>
<div class=bm-jbtbm><a href="0676-03.htm#j0676-03-3">问阿罗逻品第二十六之一</a></div>
</div></div><div class=bm-bt><div class=bm-jbt><a href="0676-03.htm#j0676-03-4">佛本行集经卷第二十二</a></div><div class=bm-jbt-left>
<div class=bm-jbtbm><a href="0676-03.htm#j0676-03-5">问阿罗逻品第二十六之二</a></div>
<div class=bm-jbtbm><a href="0676-03.htm#j0676-03-6">答罗摩子品第二十七</a></div>
<div class=bm-jbtbm><a href="0676-03.htm#j0676-03-7">劝受世利品第二十八之一</a></div>
</div></div><div class=bm-bt><div class=bm-jbt><a href="0676-03.htm#j0676-03-8">佛本行集经卷第二十三</a></div><div class=bm-jbt-left>
<div class=bm-jbtbm><a href="0676-03.htm#j0676-03-9">劝受世利品第二十八之二</a></div>
</div></div><div class=bm-bt><div class=bm-jbt><a href="0676-03.htm#j0676-03-10">佛本行集经卷第二十四</a></div><div class=bm-jbt-left>
<div class=bm-jbtbm><a href="0676-03.htm#j0676-03-11">劝受世利品第二十八之三</a></div>
<div class=bm-jbtbm><a href="0676-03.htm#j0676-03-12">精进苦行品第二十九之一</a></div>
</div></div><div class=bm-bt><div class=bm-jbt><a href="0676-03.htm#j0676-03-13">佛本行集经卷第二十五</a></div><div class=bm-jbt-left>
<div class=bm-jbtbm><a href="0676-03.htm#j0676-03-14">精进苦行品第二十九之二</a></div>
<div class=bm-jbtbm><a href="0676-03.htm#j0676-03-15">向菩提树品第三十之一</a></div>
</div></div><div class=bm-bt><div class=bm-jbt><a href="0676-03.htm#j0676-03-16">佛本行集经卷第二十六</a></div><div class=bm-jbt-left>
<div class=bm-jbtbm><a href="0676-03.htm#j0676-03-17">向菩提树品第三十之二</a></div>
</div></div><div class=bm-bt><div class=bm-jbt><a href="0676-03.htm#j0676-03-18">佛本行集经卷第二十七</a></div><div class=bm-jbt-left>
<div class=bm-jbtbm><a href="0676-03.htm#j0676-03-19">向菩提树品第三十之三</a></div>
<div class=bm-jbtbm><a href="0676-03.htm#j0676-03-20">魔怖菩萨品第三十一之一</a></div>
</div></div><div class=bm-bt><div class=bm-jbt><a href="0676-03.htm#j0676-03-21">佛本行集经卷第二十八</a></div><div class=bm-jbt-left>
<div class=bm-jbtbm><a href="0676-03.htm#j0676-03-22">魔怖菩萨品第三十一之二</a></div>
</div></div><div class=bm-bt><div class=bm-jbt><a href="0676-03.htm#j0676-03-23">佛本行集经卷第二十九</a></div><div class=bm-jbt-left>
<div class=bm-jbtbm><a href="0676-03.htm#j0676-03-24">魔怖菩萨品第三十一之三</a></div>
<div class=bm-jbtbm><a href="0676-03.htm#j0676-03-25">菩萨降魔品第三十二之一</a></div>
</div></div><div class=bm-bt><div class=bm-jbt><a href="0676-03.htm#j0676-03-26">佛本行集经卷第三十</a></div><div class=bm-jbt-left>
<div class=bm-jbtbm><a href="0676-03.htm#j0676-03-27">菩萨降魔品第三十二之二</a></div>
<div class=bm-jbtbm><a href="0676-03.htm#j0676-03-28">成无上道品第三十三</a></div></div></div></div>
<div class="jwzw">
<div class="jwbt-box"><div class="jwbt"><a name=j0676-03-1><a href="0676-03.htm#MENU-top">佛本行集经卷第二十一</div></a></a>
<div class="jwbtbm"><a name=j0676-03-2><a href="0676-03.htm#MENU-top">王使往还品第二十五之二</div></div></a></a>
<p>　　时净饭王。复如是言。我智慧子。汝今虽于诸亲族边。无爱恋心。但取我意。还来向家。勿令我今为于汝故。忧愁懊恼。取于命终。善子凡人行法行者。皆于一切诸众生边。生慈悲心。如是乃得名为法行。岂但独自身入深山。始名法行。所以者何。我昔曾闻。往古已来。或有诸人。在自己家。不脱璎珞种种严身。长养须发。具足功德。求解脱故。在于家内。亦能得于解脱之法。凡是修习解脱行法。唯须智慧及以精进。如此即是解脱正因。汝今违我而入山者。如此乃是避于五欲惊畏之法。然其彼等诸人在家。以诸璎珞。庄严自身。得解脱者。今当为汝。略而说之。昔有仁者。名曰随常。仁者力金刚。仁者多有。仁者流行。仁者大富。仁者边天。又复有于毗提诃国王。名能生耶耶底王(隋言行行)。仁者净仙。又罗摩王(隋言作喜)。有如是等无量无边在家诸王。悉得解脱。汝今须知在于家中。求解脱法。亦能令得未必出家。是故汝可速来还家。满二种愿。一汝得受五欲之乐。二令我心常得欢喜。凡世间人。受王位者。若令心得如愿功能。是名真王。我今能为汝满此愿。王位难舍。我为汝故。此难舍事能舍与汝灌于汝顶。汝若建立如是因缘。则我欢喜。便即辞退。舍世出家。入山求道。而说偈言。</p>
  <p>　　王位亲密实难捐　　今悉割断持付汝<br>
  　　见汝堪治世间故　　我生欢喜即入山</p>
  <p>　　尔时大臣。并及国师婆罗门等。宣净饭王如是口敕所说之偈。悉具委曲咨菩萨已。复更别以三种事意。谏菩萨言。大智圣子。此是圣子。父王净饭。流泪呜咽。向我等敕酸切之语。是故圣子。今闻父王如是苦敕。堪应供养恭敬。父敕不得违逆。圣子父王。今以没溺大深苦河。无人能拔出于智岸。唯有圣子。能作救护。堪拔彼苦。犹如堕于最极深水。唯大船师。乃能拔出。如是如是。圣子父王。今以没深大苦恼海。更无有人能拔出者。唯圣子耳。又复圣子。小婴孩时。增长养育。唯憍昙弥。兼其复是圣子姨母。莫令孤寡。使其命终。今为忆念于圣子故。受大苦恼。譬如牸牛失犊子故。悲唤而鸣。如是如是。彼憍昙弥。以眼不见于圣子故。悲呜苦呜咽。常恒啼哭。是故圣子。不应舍离。复以往昔养育之恩。犹如彼牛爱恋其子。并及宫内妇女眷属。亦然受苦。又迦毗罗城内。一切释种。男女人民大小。为爱圣子心煎迫故。被苦恼火之所烧然。是故圣子。今可还家见于彼等。譬如大地被焚烧时。在上诸天。降大甘雨。灭彼燋热苦剧之火。</p>
  <p>　　尔时菩萨。闻父王使如是语已。少时思惟。以调身心口喘气已。报使人言。我亦久知。人父向子。皆有爱心。我知我父净饭大王。向于我边。极大怜念忆恋着心。我今但以怖畏世间生老病死。自身见没。岂能救沈。欲求度脱故。舍离彼诸眷属耳。谁复乐舍此之亲爱。可不欲得恒相见也。若世间中。无爱别离。谁不乐世。虽复久住共诸亲聚。会当别离。是故我今舍于一切所爱亲族及以父母。志求菩提。若汝所言。因爱我故。致令父王生大苦恼。我闻此言。实不恋着如是恩爱。所以者何。譬如有人。于睡眠中。梦见亲爱聚集合会。觉还别离。若是凡人。不解方便。心生苦恼。此是无识愚痴众生。若有智人。能自思念。亲爱合会。犹如路行。道上结伴。相与共行。随逐近远。到所至处。各散还本。以是事故。亲爱眷属。聚集有离。何须愁恼。又前世时。曾为眷属。舍已来此。此处眷属。舍至后世。后世舍已。复至后世。如是展转。更互相舍。此诸眷属。爱恋之心。从何处来。去至何处。凡世间人。从初受胎。至一切处。如是念念刹那时间。悉皆有于死命鬼逐。如此何者。是时非时。今乃语我。我子即今非是入山求道之时。何况在家受五欲时。若当问我。时非时者。今当略之。所以者何。彼死命鬼。于一切时。摄诸众生。无不摄时。是故我今欲求离彼生老病死。以如是故。无时非时。</p>
  <p>　　菩萨复言。若当我父唤子。但来我必与子灌顶王位。我父必有大弘愿心。如是难事易能与我。可惜于道令我不修。但我不欲受此王位。亲爱系缚非解脱道。譬如患人不思美食。云何智人贪是世乐。其无智想愚痴之身。大有苦恼故。乃能受此王位耳。既居王位。放逸自在。耽荒酒色不能舍离。譬如金屋猛火炽然。譬如美浆和诸毒药。譬如花沼而有蛟龙。如是如是。王位快乐。意所娱乐。诸患随逐。不觉不知。以是因缘。我今不乐。亦非是法。而说偈言。</p>
  <p>　　譬如金屋火炽盛　　如食甘美毒药和<br>
  　　如满池花有蛟龙　　王位受乐后大苦</p>
  <p>　　尔时菩萨。说是偈已。复作是言。以如是故。往昔诸王。得王位已。年少之时。治化受乐。后至老年。厌离五欲。弃舍宫殿。便入山林。凡人宁当在于山林。食草活命。不居宫殿受五欲乐。如养黑蛇。后受其殃。初受乐时。不知患害。后时嗔发。遂便螫人。宁舍居家。入于山林。莫舍山林。还入家居。何以故。为于先圣所讥嫌故。我今既得生于善家。应修善法。莫如痴人。行不善法。自纵恣心。既剃须发。着袈裟衣。止住山林。修道学问。而彼于后。舍袈裟衣。不怀惭愧。是名无羞愚痴之人。或为贪故。或为嗔故。或为痴故。或为畏他如是反退。我今不羡天帝释宫。况复还欲入自己宅。譬如有人。已得美食。食讫已后。吐变此食。弃之于地。复欲还吃。可得以不。如是如是。若人舍彼五欲出家。或为诸缘。还欲入家。亦复如是。譬如有人已离火宅。还欲入来。如是如是。已见俗患。舍白衣形。入山修道。回还亦尔。而说偈言。</p>
  <p>　　如人舍于火宅走　　后时忽复更回还<br>
  　　既见俗患离出家　　从林反归亦如是</p>
  <p>　　尔时菩萨。说此偈已。告二使言。汝等前称父王所说。往昔诸王。在家修法。得解脱者。此事不然。可以故。此之二事。因缘相乖。甚大悬远。所以者何。求解脱人。其心寂定。微妙之处。乃得居停。若在宫中。五欲情荡。出外治民。须行鞭捶嗔责罪罚。于是心中。求解脱者。无有是处。若人意乐无为寂静。彼则不贪世间王位。设在位时。应须舍离。若乐王位。其人心意。不能寂静。若乐寂定。复贪世务。此二相乖。天地悬远。譬如水火不得共居。如是如是。求解脱法。复着五欲。终无是处。是故我今决定知。彼住昔诸王。舍王位已。然后乃得寂定之法。若居王位教化之时。其智未成。且学用心治理民耳。不必专求解脱之法。其事虽然。彼等诸王。各随其意。或求解脱。或受五欲。我今不然。不学彼等。亦复不曾发如此心。我今已断住家欲。锁得于解脱。不复贪着世间五欲。岂得还家。</p>
  <p>　　时二使人。闻于菩萨如是等说无染着言。专正决定至真之语。更复详共白菩萨言。大圣王子。今者誓愿。求无上法。此是真实。非无道理。但如此行。今未是时。所以者何。圣子父王。今受如是忧愁苦恼。是故圣子。违背此心。非是正法。而说偈言。</p>
  <p>　　今求法藏实是利　　虽有正理未合时<br>
  　　父王愁毒切割心　　孝德既乖是何道</p>
  <p>　　尔时二使。说此偈已。重白圣子。作如是言。大圣王子。如我所见。此意非是细观法行。于世财利及以五欲。非巧方便。所以者何。圣子今者未曾见因。云何求果。现得果报。而便舍背。方求未来。大圣王子。凡是世间一切书典。各各皆自有于悉檀。或有人言。有未来世。或有人言。无未来世。然此义中。人多有疑。是故圣子。以得果报现在且受。若无来世。何须精勤求彼解脱。</p>
  <p>　　复有人言。决定世间。有善有恶。未来世受。以是义故。精勤修行。求解脱道。是名为痴。若使诸根。决定破坏。亲爱别离。怨憎聚会。境界相合。自然舍离。生老病死。何假须作勤劬方便。当知此义无有实也。又在胎时。手足胸背。腹肚发爪。诸节支脉。自然而成。或复有人。得成身已。还复破坏。或有人言。既破坏已。还自然成。故先典中。有如是语。棘针头尖。是谁磨造。鸟兽色杂。是谁画之。此义自然。无人所作。亦复不可欲得即成。世间诸物。不得随心即使回转。而有偈说。</p>
  <p>　　棘刺头尖是谁磨　　鸟兽杂色复谁画<br>
  　　各随其业展转变　　世间无有造作人</p>
  <p>　　复有人言。世间作者。一切皆由自在天作。若自然者。人亦何须勤劬作业。可不是因流转自来。及其去时。还是彼因流转自去。</p>
  <p>　　复有人言。以分别故。则我相生。故受于有。有尽亦然。若受有时。不假勤求。自然而受。若有尽时。自然而尽。亦不假灭。</p>
  <p>　　复有人言。世间欲受人身之时。其父不负他人之债。则便得生。生天生仙。一切悉然。若此三处。不负债者。此人不用勤劬。而求自然。而得彼处。解脱如是。次第诸经典中。各各悉檀自说如是。各得解脱。其有智人。精勤欲求胜处之时。必损其心。是故我知圣子。若欲求解脱者。依理依法。应如是求解脱之路。如古书典悉檀所说。若如是者。必定当得无有疑也。圣子慈父净饭大王。为圣子故。受爱心苦。当得除愈。圣子今者还宫之时。意中若见宫殿。患厌此事。亦复不须思惟。何以故。昔诸王仙。弃舍家已。至山林中。后还回向自家宫中言。彼王者各有名号。所谓庵婆梨沙王(隋言虚空箭)。舍离家已。在山林中。诸臣百官。开谏晓喻。左右前后。围绕而还。其罗摩王(隋言能喜)。既见大地。被诸恶人之所毁败。各各相夺。迭相杀害。心不忍看。从山出来。如法拥护。又复往昔毗耶离城。有一大王。名徒卢摩(隋言树)。亦从山林下来本国。护持世间。往昔又有一梵仙王。名娑枳(居岐反)梨低(隋言离言)。又罗枳提婆王(隋言喜天)。达摩耶舍王(隋言法称)。诸如是等梵仙诸王。无量无边。各舍山林。还来本宫。绥抚大地。是故圣子。闻此往昔诸王本事。今若还宫。无有患苦。而说偈言。</p>
  <p>　　如是名称诸王等　　各舍婇女入山林<br>
  　　后并弃山还本宫　　圣子今回有何过</p>
  <p>　　尔时菩萨。闻彼二使如是语已。告彼大臣并及国师婆罗门言。有无之义。疑与不疑。我自知耳。但此二义。所有真理。隐之与显。我忍受之。其传闻者。既无因缘。何由可信。若有智人。应不依他虚说而行。犹如盲人。欲行道路。既无导者。不见真实。云何得行。心自不决。若善非善。彼盲痴人。假令净法心见不净。以无智故。我今宁发精进之心。而虽未得甘从果报长受苦恼。实不忍在五欲淤泥迷没沉溺。为于诸圣之所讥诃。暂受快乐。又汝等言。往昔已来。虚空箭王。及能作喜。并从山林。还入家者。彼等诸王。我不取于解脱法中用为证明。何以故。彼等诸王。以其所学。尽神通故。别更无有苦行之法。是故彼等回反还宫。汝等今者莫作是心。我当立誓。假使日月。堕落于地。此雪山王。移离本所。我若未得正法之宝。贪世事故。以凡夫身。还入本宫。无有是处。我今宁入炽盛猛炎大热火坑。不得自利。而还入宫。无有是处。</p>
  <p>　　尔时菩萨。作是誓已。从座而起。舍弃此林。背彼二人。独自而行。时彼二使。闻于菩萨如是言已。复见决定舍诸亲族。发如是愿。知必不回。举身自扑。从地而起。流泪满面。大声而哭。随菩萨行。欲近菩萨。是时菩萨。威德甚大。彼等二人。不能得逼。犹如日光。耀彼等目。不能睹见菩萨之身。</p>
  <p>　　尔时使人。复更重咨菩萨是言。唯愿圣子。莫作如是刚[革*卬]志意。愿定我等恋慕之心。我等爱心。既未除断。不忍弃舍圣子而去。彼等二人。爱菩萨故。兼复重意。向净饭王。以是因缘。随菩萨后。东西而行。或住或看。或行或走。时彼二人。更复别教四人。隐身随菩萨后。左右而行。汝等人辈。莫离圣子。看至何处。如是教已。时彼二人。心中愁毒。受大苦恼。啼哭叫唤。各相问言。我等今者云何至城。见大王面。大王心情。为圣子故。大受苦恼。我等此言。云何得奏。若至王边。复作何语。能解王心。而有偈说。</p>
  <p>　　彼等二使知圣子　　决定不还至自宫<br>
  　　别遣四人逐后行　　自回见王云何说</p>
<div class="jwbt-box"><div class="jwbtbm"><a name=j0676-03-3><a href="0676-03.htm#MENU-top">问阿罗逻品第二十六之一</div></div></a></a>
<p>　　尔时菩萨。舍其父王大臣使人。并及国师婆罗门。时两俱流泪。既分别已渐渐前行。安庠而向毗舍离城未至彼城。于其中路。有一仙人。修道之所。名阿罗逻。姓迦蓝氏。时彼仙人。有一弟子。遥见菩萨。向已而来。见已生大希有之心。从生未曾睹见斯事。见已速疾走。向其师所坐之处。至已向彼诸同学等摩那婆边。大声唱唤彼等姓名。各各自言。仁者跋伽婆。仁者弥多罗摩。仁者设摩。诸如是类。摩那婆等。皆悉告言。汝等今者可各喜欢心。应舍离祭祀之法。今此处所有远方客大德仁来。应须迎接。然此仁者。已能厌离诸结烦恼。欲求最上至真解脱。即是释主。净饭王子。诸相端严。犹如金柱。身光明曜。巍巍堂堂。修臂下垂。手过于膝。足趺下蹈。千辐之轮。行步安庠。如牛王视。圆光威德。犹如日轮。身若黄金。衣袈裟服。我等福利。最上之尊。渐渐自来。向我等边。我等今者应须办具。随力所有。供养承事。勿令亏少。恭敬尊重。顶戴奉迎。尔时彼摩那婆。即以偈颂。叹菩萨言。</p>
  <p>　　安庠善巧能行步　　顾盻犹若大牛王<br>
  　　众相满足庄严身　　一切诸毛皆上靡<br>
  　　足下圆轮具千辐　　眉间宛转妙白毫<br>
  　　修臂洪直自在垂　　此是人中大师子</p>
  <p>　　尔时彼摩那婆。口说此偈。叹菩萨已。重告彼诸摩那婆言。汝等一切诸摩那婆。可共相随。向于师所。咨白此事。是时彼诸摩那婆等。即便相随。往诣其师阿罗逻边。到已委具咨白于师如前等事。言语既讫。</p>
  <p>　　尔时菩萨。安庠而行。忽然来至阿罗逻边。其阿罗逻仙人。遥见菩萨。近来见已。不觉大声声告言。善来圣子。菩萨前至阿罗逻所。二人对面。相共问讯。少病少恼。安隐已不。相慰问讫。其阿罗逻。请菩萨坐草铺之上。而有偈说。</p>
  <p>　　二人相见大喜欢　　各各问讯少病恼<br>
  　　相对语言时未几　　清净草座即便铺</p>
  <p>　　尔时菩萨。坐草铺已。其阿罗逻。谛心观察菩萨之身。上下观已。生大欢喜希有之事。即对菩萨。以美音辞。往来谈说。称赞菩萨。作如是言。仁者瞿昙。我久承闻。仁者丈夫。能舍王位。踰城出家。割绝亲爱染秽罗网。譬如大象断牢铁锁。或[革*卬]皮绳顿绝之后。自在走出。随心所行。如是如是。仁者今日。乃能猛心。舍宫入山。于一切处。知足少欲。大有智慧。仁者瞿昙。既得如是希有之事。世间富贵。果报功能。得已能弃。剃落山林。此实难办。往昔诸王。虽得王位果报具足。备受五欲。至年老时。唤于世子。付嘱王位。灌顶为王。于后方舍宫内而出。至于山林。行求于道。彼不为难。亦非希有。如我所见。仁今年少。不受五欲。舍是富贵功德之事。能辨是心。来此求道。既得如是不可思议大圣王位。最胜境界。正盛年时。能敛心意。不着诸欲。志求解脱。不被缚着。不为诸根境界所染。能知有中。一切诸患。不被诸有之所缠绕。何以故。往昔有王。名曰顶生。彼王已得统四天下。犹不知足。腾上至彼三十三天。得于帝释半座而坐。以其内心不知足故。五欲境界。便即失尽。堕落于地。</p>
  <p>　　复有一王。名那睺沙。亦得王领于四天下。还复上至三十三天。治化诸天。犹尚不足。亦失王位。堕落于地。诸如是类。罗摩王。陀卢呼弥王。阿沙罗吒迦王等。又多有诸转轮圣王。以得王位不知足故。皆失境界。富贵王位。悉皆灭尽。世间无人得境界已。心知足者。犹如大火得薪炽盛。其阿罗逻。作是语已。菩萨报言。仁者大仙。我见世间如是相已。复睹一切。犹如芭蕉。心内不牢。后还破坏。以得境界。恐不知足。不求自利。厌离欲事。我知是已。寻求正路。处处游行。犹如有人行于旷野。失伴迷路。心惑诸方。不得导师。以求导故。处处游行。今我亦然。</p>
  <p>　　尔时菩萨。作是语已。时阿罗逻。更复咨白于菩萨言。仁者瞿昙。我久见于大士心相。仁于解脱。堪作大器。</p>
  <p>　　尔时众中。有一摩那婆。是阿罗逻仙人弟子。合掌白师。叹于菩萨。作如是言。希有此人。不可思议。能辨此心。往昔诸王。年少之时。坐于宫内。当受五欲。于后得年头白老时。各唤太子。付嘱王位。灌顶为王。于后舍家。而入山林。行行修道。而得王仙。此者不然。盛年少壮。正是快意。受五欲时。少病少恼。气力充足。头发乌黑。身体柔软。勇猛具足。无所乏少。父王年老。不贪王位。厌离世间。不贪果报。而能出家。入山求道。</p>
  <p>　　时阿罗逻。白菩萨言。仁者发心。欲求何事。欲辨何道。乃能发心。来于此处。菩萨报言。尊者大师。我以见此世间众生。以为生老病死缠缚。不能自出。今发如是精勤之心。时阿罗逻。复作是言。仁者瞿昙。乃能生于如是慧眼。发如是想。此义真实。所以者何。而说偈言。</p>
  <p>　　一切法胜唯有行　　清净寂定不过心<br>
  　　染着恩爱最怨家　　诸有恐怖是老死</p>
  <p>　　尔时阿蓝。说是语已。而彼众有一摩那婆。是阿罗逻仙人弟子。白菩萨言。仁者今舍亲爱眷属。背而来此。有何心意。菩萨报言。世界所有集聚合会。决有别离。我知如是。故发此意。欲求至真。</p>
  <p>　　时阿罗逻仙人。重更白菩萨言。仁者今已得于解脱。所以者何。众生所没。此泥难渡。世间所缚。此牢强绳。仁者已能独辨此心。我当说此解脱法门。所谓爱心。仁须远离。言爱心者。是世间中大恶蛟龙。于心水内。居止停住。失一切利。以如是故。我今观知世间之人。非是正行。其能取于正行之法。唯有智人。远离爱染。应须发心。断见有相。作于无相。</p>
  <p>　　菩萨答言。大仙尊者。我受是语。如尊所言。阿罗逻仙。复问菩萨。仁云何受。菩萨报言。世间之人。以作相缚。其相缚者。凡是父母。生子养育。为立家故。养育儿息。有能增长成就我家。以是缘故。父母养子。若无因缘。自许眷属。犹不亲近。况复他人。凡亲近人。贪求利故。而昵于人。终无处觅。阿罗逻仙。复更赞言。善哉仁者。仁今已知世间诸法。瞿昙沙门。乃尔明证一切诸智。</p>
  <p>　　时彼众有一摩那婆。亦是罗逻仙人弟子。白菩萨言。仁者瞿昙。仁今已得是最上乐。何以故。能渐尔于一切爱相。即得世间诸无恼法。所以者何。我见世间。少有人能不怜妇儿。不求财物。不举两手。哭于世间。多见有人。以不少欲。不知厌足。爱惜资财。常起贪心。染着世利。家家尽皆举手大哭。而说偈言。</p>
  <p>　　世间罕见知足人　　少欲无求不受苦<br>
  　　所有哭泣恩爱者　　多是贪着聚资财</p>
  <p>　　时阿罗逻。白菩萨言。希有仁者瞿昙。如是广大智慧。是故仁今辨是勇猛。制伏诸根。不令增长于诸欲染。勿为所牵。是时菩萨。问于尊者阿罗逻言。大仙尊者。诸根何故。如是不定。欲降伏者。方便云何。唯愿尊者。为我解说。其阿罗逻仙人报言。沙门大士。凡人在世。欲厌离生。我今当为大士略说方便之相。大士谛听。而有偈说。</p>
  <p>　　大尊仙人阿罗逻　　发遣菩萨神智心<br>
  　　于自己论悉檀中　　分别要略而宣说</p>
  <p>　　瞿昙大士。凡欲除于诸根体相。及根境界。应须如是思量分别。何以故。是诸根等。一切境界。既分别知。悉须捐舍。乃至诸根境界之内。有诸爱染。彼爱所染。即能令着。以此着故。则令众生沉没世间。不能得出诸凡夫人。受于贪爱系缚等苦。一切皆由境界故。得如是等事。大士当知。何因缘尔。而说偈言。</p>
  <p>　　山羊被杀因作声　　飞蛾投灯由火色<br>
  　　水鱼悬钩为吞饵　　世人趣死以境牵</p>
  <p>　　尔时菩萨。闻此偈已。复更问言。尊者今说调伏诸根方便相貌。共因缘生。体性虚空。诳惑无实。犹如火坑。犹如梦幻。如草上露。我今心想。以如是知。</p>
  <p>　　时阿罗逻仙人。复问菩萨大士。仁何故言。诸境界内。无利益想。菩萨报言。凡人欲依诸境界住受果报者。犹如有人造立屋舍。欲蔽日光。或避风雨。如人以渴故求于水。又如人饥故求觅食。如人垢秽欲洗浴身。如人露形求衣覆体。如人困乏故求乘骑。欲得除寒故求于暖。欲得除热故求于凉。欲去疲劳故坐床铺。如是等事。诸所求者。皆为以苦来逼身故。所以推求。如似病人。为患重故。方觅良医。世间之人。一切悉皆如是悕望。</p>
  <p>　　时阿罗逻赞言。瞿昙。希有此心。大德。云何于世间中。能作如是速疾。即生无常之想。希有希有。能见真实。大德利根。聪敏易悟。若能如是明了见者。是名真见。若异见者。是名诳惑。如仁所言。为饥求食。避藏风雨。以此寒热。暂易夺故世间人心。即生乐想。又复叹言。仁者瞿昙。真是法桥。任持大器。我虽传闻先观弟子。堪受法不。若能堪受。然后为说种种诸论。如我所见。仁者今日。则不复然。俯仰云为。深得进止。不假须观。如我论中。有真实义。尽为仁说。</p>
  <p>　　尔时菩萨。闻阿罗逻仙如是语已。生大欢喜。而重问言。尊者大仙。今日未知我之孝心。忽为我作如是妙说。我知是相。虽未即益。今已得利。所以者何。譬如有人。欲见于色。而得光明。如人远行须得善导。如度彼岸须得船师。尊者今日显示我心。亦复如是。唯愿尊者。更为我说尊者所知。云何度脱生老病死。</p>
<div class="jwbt-box"><div class="jwbt"><a name=j0676-03-4><a href="0676-03.htm#MENU-top">佛本行集经卷第二十二</div></a></a>
<div class="jwbtbm"><a name=j0676-03-5><a href="0676-03.htm#MENU-top">问阿罗逻品第二十六之二</div></div></a></a>
<p>　　尔时尊者阿罗逻仙人善知菩萨心有至德。更述已论决定悉檀而说偈言。</p>
  <p>　　瞿昙沙门善谛听　　我论中说总悉檀<br>
  　　如今虽在烦恼中　　如后自然还解脱</p>
  <p>　　尔时阿罗逻。说是偈已。作如是言。凡众生者。此有二义。一者本性。二者变化。合此二种。总名众生。言本性者。即是五大。其五大者。所谓地大水火风空。我及无相。名本体性。言变化者。诸根境界。手足语言。动转来去。及以心识。此名变化。若知如是诸境界者。名知境界。言能知彼诸境界者。是我能知。思惟我者。是智人说。而说偈言。</p>
  <p>　　若有能识诸根尘　　是名善知彼境界<br>
  　　言知一切境界者　　智慧人说思惟知</p>
  <p>　　尔时阿罗逻。作如是言。思惟我者。其人即是迦毗罗仙。及其弟子。以自度量此意境界。波阇波提仙人之子。名曰深意所见亦然。如人数数生老病死。受诸苦毒。深谛知已。为他解说。念其远离。思惟此理。应当了知一切无相。又复说言。因烦恼者。所谓无智。爱着诸业。如是等业。属烦恼因。此烦恼因。则有四种。此人不能解脱生死。以其未离诸烦恼故。四种云何。一者无信。二者着我。三者有疑。四者无定。以有余残。则无方便。深着世间。恒常堕落。以如是故。处处受生。</p>
  <p>　　言无信者。常行颠倒。应如是知。而反不知。是名无信。</p>
  <p>　　言着我者。云此是我。称彼非我。我如是说。我如是受。我行我住。我相我身。如是名我。不自觉知。是名著我。</p>
  <p>　　言有疑者。此是以不惑疑一切。止是一物。犹如泥团。是名为疑。</p>
  <p>　　言无定者。如是如是。是是亦然。非是亦然。心意觉想一切诸业。是众是我。是彼是此。是名无定。</p>
  <p>　　又余残者。未知胜处。未觉始觉。未证自性。始证知故。是名余残。</p>
  <p>　　又复说言无方便者。即是无智。以无智故。不解方便。无方便故。不能显示。以是义故。名无方便。</p>
  <p>　　又染著者。谓无智人。见闻触觉。即生染着。或时意着身着语着。或意业着一切境界。应不着处而惑着之。是名为着。</p>
  <p>　　又堕落者我是彼处。彼处是我。若有如是思惟念者。是名堕落。以是因缘。堕于烦恼。是名无德。是名无智。是名五处。苦恼无乐。此无乐处。所谓黑暗愚痴大痴。有二杂住。是名五处。言黑暗者。所谓懒惰。言愚痴者。所谓生死。言大痴者。所谓行欲。所以者何。此处假使有大德人。犹尚迷惑。不知醒悟。故名大痴。二杂住者。所谓嗔恚。复二杂住。所谓懈怠。无明众生。不如是修。迷没染着此五处所。住于烦恼苦海之中。顺生死流。我见我闻。我证我作。我教他作。我如是至。以如是心如是意故。轮回没溺于烦恼海。如是四种。缠绕裹结于烦恼中。言无因果。大德瞿昙。仁应当知如是诸事。而说偈言。</p>
  <p>　　若人欲得正见知　　四禅清净解脱处<br>
  　　心若觉了彼智已　　知诸真圣及非真<br>
  　　如上分别应当宣　　是故名为四禅解<br>
  　　能舍诸行及无行　　此即知无字句名<br>
  　　以是彼处大梵天　　说于世间诸梵行<br>
  　　若能行此梵行者　　即当得生于梵宫</p>
  <p>　　尔时菩萨。闻阿罗逻如是语已。复更重问其方便行。若行方便所至之处。及以梵行修行。当行行处行法。尊者为我。一切解说。</p>
  <p>　　尔时阿罗逻。依已总论义例宗体。一切皆向菩萨而说。仁者瞿昙。凡欲修行。应舍宫宅。依出家仪。乞食活命。发弘大誓。修持戒行。住于知足。随所堪办衣食卧具。闲静住处。独行独坐。如诸论中。智所知见。贪欲嗔恚。愚痴过咎。见已远离。厌恶诸欲。受最快乐。调伏诸根。入于禅定。当于尔时。远离诸欲。远离诸患。空闲之处。生离分别。即得初禅。得初禅已。还复思惟。如是分别。渐渐得乐。既得乐已。住是寂定。还依因此寂定之力。意重厌离欲嗔恚等。既数厌离。心转喜欢。既加喜欢。增长于智。是时即得生大梵宫。生彼处已。还更如是思惟分别此乱我智。还复弃舍。既弃舍已。得第二禅。生大欢喜。得欢喜已。见心被大欢喜所逼。转求胜上。即至光音。至光音天。见受乐处至彼处已。厌离喜乐既离喜乐。即得三禅。到三禅中。即转胜下遍净诸天。一向受乐。若能如是得乐已舍。不受不着。即远离诸苦乐之处。得第四禅。既离苦乐及攀缘心。一切皆舍。</p>
  <p>　　复有人。以自慢心故。求解脱相。欲得出过四禅果报故。内思惟此四禅法。广果天中所受果报。此是粗智思惟观之。又如是言。彼人思惟如是事已。从三昧起。见其身色。有诸过患。欲舍色身求上胜智。故发是心。彼人如是舍诸禅已。进求胜处。而发此心。如前所说。舍诸欲事。如是舍离粗色身故。发厌离心。彼时即得身中所有虚空无边分别。于此一切色相。又色相内。及树木等。所有诸物悉皆分别。无边虚空。得如是等一切色处。明了分别。无边空已。即证胜处。而有偈说。</p>
  <p>　　如是微妙大梵处　　一切无相常无言<br>
  　　智人说彼解脱因　　即此名为涅槃果</p>
  <p>　　尔时阿罗逻。说是语已。白菩萨言。仁者瞿昙。此即是我解脱之处。及其方便。我今为仁显示已讫。仁若心意喜乐此法。如我所说。仁可领受。而说偈言。</p>
  <p>　　如是清净解脱法　　我今知已复广宣<br>
  　　仁者心意若喜欢　　唯愿依此领纳受</p>
  <p>　　时阿罗逻。复更说言。乃往昔时。耆沙仙人(隋言求胜)。毗踰阇那仙人(隋言离别老)。波罗奢罗仙人(隋言他箭)等。及余诸仙。皆共称说是解脱法。亦复同乘此解脱法。而得解脱。仁者既是大智丈夫。堪行此法。行此法已。能得善处解脱报果。</p>
  <p>　　尔时菩萨。闻阿罗逻仙人所说梵行之法。受持而行。欲沙门行。求沙门果。故行此法。即便证知。而菩萨从阿罗逻口下。闻说法已。信行此法。不违不背。亦复不言。我先自知。但受持已。思惟此法增进。更发坚固智心。求于胜处。既见胜处。亦不生慢讥毁彼仙。但自思惟。非独阿罗逻有此信行。我今亦有如是信行。非独阿罗逻有精进行。正念三昧。及诸智等。我亦有之。乃至智等。我今可求如阿罗逻所知证法已。向他说分别显示。及作胜处。</p>
  <p>　　尔时菩萨。于阿罗逻所说法行。皆悉证已。知见而行。然菩萨闻彼等诸法。无多勤劳。须臾时顷。而尽得之。如行能说宣通显示。一种无异尔时菩萨。即更前至阿罗逻边。作如是言。尊者阿罗逻。尊能如是自证法智。向他人说。所谓求生无想之处。作是语已。时阿罗逻。报菩萨言。长老瞿昙。如是法智。我自证已。向他显说。宣通开示。</p>
  <p>　　菩萨复言。我从尊者。闻此法已。如尊所说。我信知行已证此法。若有智者。知行境界。亦应不舍如此之法。但我所见。此法虽妙。未尽究竟。所以者何。我意如是观察思惟。此法犹有变动之时。但此境界。本性如是。知已此智。虽是无智。更欲生别其余诸法。然尊者说虽言我得清净解脱。若分别观是因缘法。遇缘还生非真解脱。犹如种子非时而种。藏在地中。若未顺时。无有水雨。芽则不生。若依时种。润泽调适。诸缘具足和合则生。今此亦然。但以无智。着于爱业。如是等法。舍已分别。言我解脱。但有着我。皆悉须舍。即便舍是无智爱等业无合处。此等舍已。虽得胜前。未至真处。但行分别有我之处。彼等微细三事会有以彼微细诸烦恼故。复更别有不用之处。寿命长远分别故。言我得解脱。而说偈言。</p>
  <p>　　因诸过患微细故　　所以受不用处身<br>
  　　寿命劫数既久长　　便即说我得解脱</p>
  <p>　　菩萨复言。如尊前说。我已舍我。既自称言我已舍我。是则不名真实舍我。若依分别未解脱者。彼不可言无有患累。以是当知。有患累处。亦不可言得于解脱无我之处。有我之患。不可作异。犹火色热。热不离色。色不离热。此二各体以先无故合。若有者无有是处。如我既然。一切诸患悉皆如是。此解脱已。至于彼处。还复被缚。为以于智取境界故。彼灭色已。但有于识。彼知我识。即名是有。以是有故。不名解脱。是我悉檀。境界大小。如是知彼。还得如是。求胜处所。以是义故。何须分别。此我非我。如木如壁。重重相舍。既各重重。有于智故。故我思惟。悉须放舍一切境界。令得自利。而说偈言。</p>
  <p>　　重重次第悉皆捐　　是乃名为舍境界<br>
  　　一切根尘悉放故　　是名自利及利人</p>
  <p>　　尔时阿罗逻徒众之中。有一弟子。白菩萨言。大德瞿昙。今来至此。我等住处。悉成好器。又复得于八种自在。菩萨报言。此处云何得有自在。</p>
  <p>　　时阿罗逻止弟子言。汝今且莫思量此事。所以者何。言自在者。于诸事中。能作决定。不共他人。无有等侣。内身自证寂定得故。乃生欢喜。菩萨报言。此事不然。</p>
  <p>　　阿罗逻言。其义云何。菩萨即言。如是如是。阿罗逻言。仁者但说。莫秘此语。菩萨报言。若依尊者。说言此行。无有回也。阿罗逻言。仁者何故立于此问。何处有疑。菩萨报言。我今心已厌离生故。欲问真正。</p>
  <p>　　阿罗逻言。仁者瞿昙。欲得闻者。我当为说。凡欲开化于世间者。即我是也。唯有名字。不生不老。不退不还。无边无中。无前无后。是名为我。自在能入轮转。在于生死之内。亦不暂住。彼法非法。彼天彼人。及诸有趣。彼能远行。彼能作乘。乘彼乘者。能渡深有海。流转去来。能作生死。亦能变化。自在最胜。最妙最大。能作世主。摄化一切。</p>
  <p>　　菩萨问言。如此化者。是有以不。阿罗逻言。我观仁者。所问音声。必欲不受如此之义。或当仁者意不贪乐。菩萨报言。我无有患。阿罗逻言。大德瞿昙。勿作疑心。随意所乐。但自论说所向之义。善思惟入。以自明照。若自见知。不被他诳。不受他教。不随他义。如是证者。名得自利。余人不能。若不定心。随诸论师。而取义意。其智减损。仁者闻已。真正思惟。各各读诵。观察深义。审自证知。知已有疑。随意问我。我当为说。</p>
  <p>　　菩萨复问。尊者所言。能化作世。得自在者。于是义中。我心有疑。阿罗逻言。如仁者意。此义不然。菩萨复言。我如是见。阿罗逻言。何因如是。菩萨复言。此缘唯一。所以者何。若自在化作此世者。则不得依次第相生现见来者。其烦恼轮。不应如是次第而转。亦应众生心不喜利。而自然得。应一众生不得杂患。应诸世人。供养自在。如父如母。自余诸天。不得供养。其贫穷人。应不说彼所有毁辱善恶之业。悉应在彼。应诸众生无处依着。应无处求。应无所作。世人应不如是思惟自在有也。自在无也。世人如是分别。有无应作。不作诸业。应得自然果报。彼自在天。若行苦行。得成自在。世间亦应共受此业。一切亦应俱名自在。若彼无因作自在者。无处无人。非不自在。彼若非是自在建立。亦不名有。岂可得言自在建立。其阿罗逻。赞菩萨言。大德瞿昙。智慧深远。善能显示。承受诸论。总言总体。悉以智力。分别能知。是故平等见诸悉檀真实之路。愿为我说。莫辞疲劳。悭惜法宝。</p>
  <p>　　菩萨复言。我今应当供养尊者。阿罗逻言。师有多种。仁者供养。何由可遍。然今仁者。既为上首。亦可堪能供养彼等。菩萨复言。尊者但当为我解说如此等义。阿罗逻言。彼等实胜于一切世间。未有彼等先生。仁者善意深自思惟。为业在前。为身在前。菩萨报言。此义云何。阿罗逻言。此是大患。所以者何。若业在前非身先者。应不受身。身应无业。业自不生。谁造此业。若身在前非业先者。应无有业。若无有业。何故复有众生受身。谁复有能开化世者。彼应不损一定常存三界所缚。是诸众生生本。应生自身。若不能自在者。其一切人。所爱乐身。应自具办。若自具者。于一切处。应当自有。菩萨报言。我如患人求医师疗。我今亦复不难此义。</p>
  <p>　　尔时众中。有一苦行。是阿罗逻仙人弟子。白菩萨言。善哉瞿昙。尊师语言。唯愿仁者。莫难其义。如此之义。计不须争。若其争者。此非利益。仁但受取如尊师说。菩萨报言。我不难也。但欲问彼相承所来须知其义。彼仙人言。随此因缘。仁者受持。取其真义。若欲生疑心中诤论。是大非法。未来得罪。时彼苦行仙人弟子。即说偈言。</p>
  <p>　　凡人听受咨禀时　　心意不乱义乃定<br>
  　　若当持疑怀谄曲　　是则争竞觅人非<br>
  　　二彼求过即成怨　　两怨相争口言恶<br>
  　　智者欲断口业过　　说理不作相竞心<br>
  　　论议求胜是名贪　　争名伏他使人耻<br>
  　　多言显过此大患　　谄意听义成自憍<br>
  　　慢心嗔恚其罪增　　各说是非相毁呰<br>
  　　应作不作不作作　　二相竞故是大怨</p>
  <p>　　尔时菩萨。闻是偈已。语彼仙言。实有如此。相争竞过。非道言无。但我欲寻本来相承成就之事。非故穷尽。说是语已。时彼仙人。心犹不忍。阿罗逻言。大德瞿昙。解脱道路。仁者憎乎。如此事缘。非本来也。菩萨报言。若欲求彼解脱之时。须如是求。</p>
  <p>　　尔时阿罗逻仙人弟子。复作是言。沙门瞿昙。仁者离此。欲求解脱。徒损身耳。菩萨报言。人求世间无常乐故。犹尚有乏。况复欲求不还解脱。时阿罗逻仙人弟子。复更白言。仁者今既言不还来。可常行也。菩萨报言。今行之处。既是意乐。今至彼处。当复何还。阿罗逻言。莫行至彼。莫还来此。可不得乎。菩萨报言。希有此事。尊者前说。后受于有。何故复言更不还也。阿罗逻言。实然仁者。此大希有。而彼真如寂静之体。无始无终。无有边际。无初无后。不定其行。不可尽形。然无相师禅定主者之所建立。大梵天是。</p>
  <p>　　菩萨复言。我今更问大仙尊者。若劫尽时。此诸大地。及以丛林。须弥山等。帝释宫殿。悉被劫火之所焚烧。尔时彼天。复在何处。是谁字谁。云何语言。功德果报。云何而住。又劫尽时。诸物皆尽。彼何不烧。</p>
  <p>　　尔时罗逻。默然微笑。时阿罗逻仙人弟子。白菩萨言。仁者智慧。今既最胜。仁者可不自知过去一切诸仙得正道也。所谓尊者波罗奢罗仙人。颇罗堕仙人。阿须梨耶仙人。跋陀那仙人。迦妒婆陀那仙人。陀那达多仙人。达利多耶那仙人。般遮罗波帝仙人。阿沙陀仙人。跋摩达多仙人。那侯沙王子耶耶坻仙人。韶波梨仙人。波罗婆遮那仙人。脾提阿仙人。阇那迦仙人。阿槃低国罗低提婆仙人。阇祁沙毗耶仙人。提毗罗仙人。毗陀呵毗耶仙人。婆奴仙人。提婆耶那仙人。泥沙多那耶仙人。耶若多那仙人。尼耶薄都仙人。呵梨低仙人。跋阇罗婆睺仙人。诸如是等。一切仙人。皆入日光。而取正路。</p>
  <p>　　尔时菩萨。报彼仙言。今者既云入于日光求解脱者。此义是何。我今应当礼彼诸有。我实不用如是自在。是时菩萨。作是语已。内自思惟。阿罗逻法。非是究竟。心不喜欢。时阿罗逻仙人弟子。量度既知菩萨心已。即从座起。白菩萨言。仁者今于此法已外。意欲更求胜解脱也。菩萨报言。我意愿当证如是法。无地无水。无火无风。及无虚空。无色无声。无香无味。无触无相。无安无畏。无死无病。无老无生。无有非无有。无常非无常。非语言说。无有边际。而说偈言。</p>
  <p>　　本无生老病死过　　并及地水火风空<br>
  　　湛然三世无师教　　常净自然证解脱</p>
  <p>　　尔时罗逻仙人。闻是语已。白菩萨言。仁者瞿昙。我今所有自证之法。以向他人宣扬显说。仁者今亦自证此法。向他人说我所解法。仁者亦解。如我今日。作此众师。仁者亦堪如是之师。瞿昙今可共我同心。我等二人。领此大众。教化显示。是时罗逻。虽名为师。但取菩萨平等行分。自以半座。分与菩萨。供养菩萨。随于菩萨意所堪须供养之具。生大欢喜。最胜最妙。心意熙怡。遍满其体。不能自胜。</p>
  <p>　　尔时菩萨。如是思惟。此之法者。不能令人得至涅槃。亦复不能远离诸欲越度烦恼。不能寂定尽于诸漏而得神通。又复不能自觉觉他作沙门行。不能灭除诸恶烦恼。所以者何。行于此法。唯生非想。而作诸业。故知此法非是究竟至极之果。作是念已。即便背舍罗逻而行。而有偈言。</p>
  <p>　　菩萨思惟此诸法　　其心不甚大欢喜<br>
  　　知非究竟好出升　　即背罗逻而行去</p>
  <p>　　尔时罗逻仙人徒众。即共菩萨。分别相辞。作如是言。唯愿仁者。行行之处。常得吉祥。</p>
<div class="jwbt-box"><div class="jwbtbm"><a name=j0676-03-6><a href="0676-03.htm#MENU-top">答罗摩子品第二十七</div></div></a></a>
<p>　　尔时于此阎浮提地。复更别有一大导师。名曰罗摩。其命已终。彼徒众主。即摩长子。名曰优陀罗罗摩子。主领彼众。其优陀罗。常为彼众。说生非想非非想法。近王舍城。一阿兰若林中而住。是时菩萨。遥闻其名胜前罗逻所说之法。闻已思惟。我今应当至优陀罗罗摩子边。行于梵行。</p>
  <p>　　尔时菩萨。从阿罗逻居处而出。安庠而行。渡于恒河。借问既知。即到其所。而白之言。仁者优陀。我于仁边。欲受教诲。行于梵行。时优陀罗。告菩萨言。大德瞿昙。如我所观。见于瞿昙。既是智人。堪受我法。而行梵行。若欲受法行梵行。时须顺我法清净业果。而得行报。</p>
  <p>　　尔时菩萨。于优陀罗罗摩子边受法行行。求沙门法沙门事故。恭敬合掌白言。仁者未审。仁者所行之法。至何境界。为我解脱。其忧陀罗。告菩萨言。大德瞿昙。凡取于相及非相者。此是大患。大痈大疮。大痴大闇。若细思惟。即得受彼微妙有体。能作如是次第解者。此名寂定微妙最胜最上解脱。其解脱果。谓至非想非非想处。我行于此最胜妙法。其优陀罗。又复更言。于此非想非非想处。过去之世。无胜寂定。现在既无。当来亦无。此行最胜最妙最上。我行此行。</p>
  <p>　　尔时菩萨。闻此法已。思惟不久。即证此法。是时菩萨。从于彼边。随口所出。闻已心信。随顺彼语。而作是念。如此之法。我亦可得。我亦可知。实语无虚。我今所可见。即能见知。即得知。复语于彼优陀罗言。非但仁者。昔父罗摩。独有信行。我今亦有如是信行。非彼独有精进正念禅定智慧。我今亦有乃至智慧。我于今者。行彼法行。学于罗摩。自证法已。为他显说。知彼法故。见彼法故。更欲求胜。</p>
  <p>　　尔时菩萨。证是法已。白优陀罗罗摩子言。仁者父昔于此非想非非想处。自证知见。向他说耶。优陀罗言。大德瞿昙。我父如是菩萨报言。仁者优陀。我今已通。证知奉行。其优陀罗。白菩萨言。大德瞿昙。若其然者。仁与我父罗摩无异。大德瞿昙。仁今若知此等诸法已奉行者。可如我父罗摩仙人。领此大众。教示宣通。时优陀罗。既自修行。梵行不阙。但取菩萨同行建立菩萨。若同法智增上供养最胜供养菩萨。心生欢喜。不能自胜。</p>
  <p>　　尔时菩萨。语优陀罗。作如是言。仁者此法不能究竟。解脱诸欲。灭于烦恼。寂定一心。尽诸结漏。及诸神通。成沙门行。到大涅槃。此法还回入于生死。所以者何。既生非想非非想处。报尽还回入于烦恼。作是语已。其优陀罗。白菩萨言。大德瞿昙。可不闻知。我父罗摩。虽证此法。而一切处。不觉不知。已生非想非非想故。而还来入于生死者。无有是处。不取后生。亦复不见生之处所。其优陀罗。虽得如是寂静之法奢摩他行。而不办求最上胜法。唯口称言。我父罗摩。作如是说。菩萨如是思惟。此法非是究竟。我今不应专著此法。舍优陀罗。即便背行。而有竟说。</p>
  <p>　　菩萨思惟观此无　　罗摩往昔虽复行<br>
  　　既非解脱究竟乘　　即便背行而舍去</p>
<div class="jwbt-box"><div class="jwbtbm"><a name=j0676-03-7><a href="0676-03.htm#MENU-top">劝受世利品第二十八之一</div></div></a></a>
<p>　　尔时菩萨。从优陀罗罗摩子处。辞别而行。安庠渐至向般茶婆山(隋言黄白色)。到彼山已。于山麓间。求平整处。于一树下加趺而坐。端身住心。正念不动。譬如有人。头上火燃。急疾速灭。而掷于地。是时菩萨。心求断除烦恼边际。亦复如是。尔时菩萨。内心如是思惟筹量。我于何时。当得散此大烦恼聚。我于何时。当得破此大愚痴藏。证于阿耨多罗三藐三菩提。又诸众生。没在生死。复于何时。悉令解脱。如是念已。威德俨然。时彼山中。多有杂人或取草柴。拾干牛粪。或复捕猎。耕垦作田。或放牧人。及行道路。彼等诸人。遥见菩萨在般茶婆山树下坐。犹如杂宝妙金象光。见已各生希有之想。共相谓言。汝诸仁者。此非常人。从何方来。到于是处。或言此是般茶山神。或言此是般茶婆山所居仙人。或言此是何处神明。或言此是毗富罗山所护之神。或言此是耆阇崛山守护之神。或言此是大地之神。从地涌出。或复有言。此是虚空上界天子来下于此。我等如是心各怀疑。何以故。此神身体。光明炽盛。威德巍巍。遍照此山。犹如日月光明遍照。诸娑罗树。花悉开敷。此非是人人之光明。不能显现如是之事。</p>
<div class="jwbt-box"><div class="jwbt"><a name=j0676-03-8><a href="0676-03.htm#MENU-top">佛本行集经卷第二十三</div></a></a>
<div class="jwbtbm"><a name=j0676-03-9><a href="0676-03.htm#MENU-top">劝受世利品第二十八之二</div></div></a></a>
<p>　　尔时菩萨。过是夜已。于晨朝时。正着衣服。从般茶山。安庠而行。至王舍城。为乞食故。观诸阴等苦空无常。欲求无余大涅槃故。视地一寻。调伏诸根。所染着处。皆悉除断。不令点污。复作是念。我今乞食。无有钵器。若我得食。于何处盛。是时菩萨。左右前后。求器未得。忽见一处有大花池。见已即语傍一人言。仁者汝可乞我此中池莲藕叶。彼人闻已。即便入池。取彼藕叶。以奉菩萨。是时菩萨。受彼藕叶。向城乞食。时王舍城。内外人民。观见菩萨如是详审。复见菩萨威神巍巍。见已各生大希有心。共相谓言。此是三目大自在天。来至于此。其中或有远行诸人。欲营事故。至于他方。彼等既见菩萨。还回向菩萨所。或复有人。欲造作事。中道既见菩萨形容。便舍其业。来向菩萨。若有坐人。见菩萨已。不觉自起。速疾来诣向菩萨所。或复有人。合十指掌。恭敬一心。向菩萨者。或复以头礼菩萨者。或复有以微妙音声白菩萨言。善来善来。时王舍城。所有人民见菩萨者。无有一人不生欢喜爱乐之心。其王舍城。或多舌人。乱言绮语。彼等诸人。在菩萨前。默然而住。随菩萨行。又王舍城。周匝四方。或男或女。丈夫妇人。欲营余者。悉舍来看。生希有心。观看菩萨。眼目不瞬。所观菩萨。支节面额。眉目肩项。手足行步。于一一处。各皆爱乐。不能更看其余处相。</p>
  <p>　　尔时菩萨。盛壮少年。可喜端正。兴乐花艳。花色之时。舍宫出家。眉间毫相。宛转右旋。眉细修扬。目宽长广。威德遍满。其体光明。巍巍堂堂。普照远近。手足罗网。皆悉普缦。其二十指。善能治化一切天人。菩萨威神。世间无比。而有偈说。</p>
  <p>　　菩萨行于道路上　　所有一切诸看人<br>
  　　但睹身之一分光　　见已即便生爱着<br>
  　　双眉细扬若初月　　两目青绀似牛王<br>
  　　身体常放大光明　　诸手足指有罗网<br>
  　　观者以见微妙色　　众人不觉随后行<br>
  　　看此殊妙相庄严　　各各心生大欢喜</p>
  <p>　　尔时王舍守护城神。见于菩萨。有是威仪。心生惊怖。战栗不安。谓言。此是何处大神。欲来我此间坐处。</p>
  <p>　　尔时菩萨。以彼无量无边人众左右围绕。或后或前。诸人观看。安庠徐步。渐渐而行。向王舍城。欲乞于食。举动俯仰。进止雍容。蹑足前趍。不迟不疾。专注平视。[僉*殳]摄诸根。臂肘佣齐。衣披整肃。擎莲荷器。其叶不萎。寂定一心。人见欢喜。最上最胜。得奢摩他柔软调和。如制伏象。无有浊秽。犹清净池。离身一寻。常光明照。如娑罗树众花开敷。若金象形从地涌出。具足圆满。诸相庄严。如夜虚空众星围绕。菩萨日月朗于世间。</p>
  <p>　　时王舍城。有诸人辈。彼等皆悉生大欢喜发希有心。见菩萨行于街巷里。城内商贾估贩交关。一切自停。不复市买。若在店舍醉乱心迷。悉得醒酥。不复饮酒。各舍一切宴会音声。奔走皆来向菩萨所。或复随逐左右而观。或复在前。回顾而视。或复在后。顺菩萨行。其王舍城。无量无边。诸妇女等。或倚门侧。或立窗间。或在楼中。或居屋上。旧作生活。今悉不为。并废事缘。遥观菩萨。家家出户。各各喜欢。共相谓言。今此是谁。从何来到。是谁种族。其名字谁。如是端正。可喜行动。我等昔来。未曾得见。或复沙门。或婆罗门。相貌如是。容止异常。称叹之声。遍城内外。</p>
  <p>　　尔时摩伽陀国。王舍城主。姓施尼氏。名频头娑罗。未作王时。曾乞五愿。一者愿我年少之时。早得王位。二者若得王位已后。愿我化内。有佛世尊。出现天下。三者若佛出现世时。愿我自身承事供养。四者若得承事已后。唯愿为我如应说法。五者佛若为我说法。我闻法已。愿莫谤毁。得证法已。依而奉行。</p>
  <p>　　尔时频头娑罗王。在高楼上。与诸大臣。围绕而坐。遥见菩萨。为诸大众前后导从。安庠而行。入王舍城。频头娑罗。既睹菩萨。心生大疑。即从楼下。出宫门外。见菩萨身。威仪举动。端正无匹。乃至犹如夜空众星。为诸观者之所爱乐。如摩尼宝。内外光明表里洞彻。菩萨之身。亦复如是。威德炽盛。照耀巍巍。时频头王。见于菩萨如是相已。敕诸臣言。我生已来。未曾见人如是形貌。身色面目。顶额广平。皎洁分明。显赫照曜。如莲花叶在于水中。而不为水之所点着。是身威德。毛悉右旋。眉间毫相。如琉璃净。亦如白珂。亦如泡乳色炎光具如满月轮。其二足趺。蹈地千辐。步举文现。迹不差移。不怖不惊。不战不栗。智慧安静。犹如须弥。从何所来。忽然至此。汝诸臣下。应当观看。此谁种姓。谁之儿子。何国土生。名字何等。端正可喜。历此游行。</p>
  <p>　　尔时彼诸大臣众等。或有说言。此是天王。或言帝释。或复有言。是大龙王。或复有言。毗摩质多阿修罗王。或复有言。此是婆梨阿修罗王。或复有言。是毗沙门护世神王。或复有言。此是日天。或言月天。或复有言。大自在天。或复有言。此是梵天。</p>
  <p>　　复更别有余诸占相婆罗门言。大王当知。如我等论先后所说。此人必成转轮圣王。何以故。今此大士身体。遍满一切诸相。</p>
  <p>　　尔时诸臣大众之中。别有一臣。而白王言。大王当知。实有斯事。所以者何。去此不远。十由旬外。正在北方云山之下。有一种姓。称为释氏。然彼释氏。有一国界。名曰迦毗罗婆苏都。彼国土中。有一王治。名为净饭。是释种王。彼王生子。字悉达多。既释种生。姓瞿昙氏。其彼太子。初生之日。父王即便召集解相婆罗门等。遣占相之时。诸相师既占看讫。白大王言。大王当知。今此太子。具二种相。若在家者。必当成就转轮圣王。王四天下。守护大地。乃至如法治化世间。若舍王位。必定得成多陀阿伽度阿罗呵三藐三佛陀。名遍十方。大王当知。此必是彼太子不疑。所以者何。其人现今。剃除须发。身黄金色。着袈裟衣。舍国出家。游行到此。而说偈言。</p>
  <p>　　彼国相师说此言　　不居王位定作佛<br>
  　　斯决是彼释种子　　出家苦行求菩提</p>
  <p>　　尔时大臣。说是语已。是时其王频头娑罗。内心思惟。如我往昔曾发誓愿。若如是者。我愿得成。时频头王。敕二臣言。卿若知者。速往彼看此出家人居停何方。在于何地。汝等验已。速报我知。然后我当自至于彼观看供养。咨受未闻。</p>
  <p>　　时彼二臣。奉王敕已。即便相共随逐菩萨所向而行。不暂舍离。</p>
  <p>　　尔时菩萨。在王舍城。乞食之时。见彼大众处处充满。内心思惟。如是方便。此诸大众。无有归依。无救无护。常为生老病死所缠。不畏不惊。不怖不恐。亦复不知求究竟道。无有导师。愚迷惛闇。没溺烦恼。痴无有智。日日灭损。染着诸阴。苦空无常。不知厌离。</p>
  <p>　　尔时菩萨。作是念已。起慈悲心。倍更增加精进勇猛。折伏其意。作是念言。我今当作一切世间归依之处。我当救护苦恼世间。当为世间。说于生老病死尽处。</p>
  <p>　　尔时菩萨。举目唯观前一犁轭。默然谛视。徐徐动步。齐整容仪。遍王舍城。次第乞食。既得食已。从王舍城。庠序而出。渐渐至彼般茶婆山。其山麓下。有一泉池。坐彼水边。正念安置。随得粗细。如法啖之。食讫敛衣。洗于手足。即便进上般荼顶头上已。向于山南观看。求觅林树。妙好枝条。蓊郁扶疏。饶诸鸟兽飞走游戏。花果泉流。择好树间。安施草铺。向于东面。端身正心。结累加趺。俨然而坐。犹如师子入孔穴中。不畏不惊。着袈裟服。其光显赫。巍巍堂堂。炽盛照曜。如日初出。而有偈说。</p>
  <p>　　彼山蓊郁饶树林　　鸟兽相娱受诸乐<br>
  　　身披袈裟人月者　　光明炽盛如日初</p>
  <p>　　尔时菩萨。坐彼树下。如是思惟。我此处学。更无有人。无富伽罗。无众生。无寿者。无命者。无禅兜。无摩[少/兔]阇。无摩那婆。无养育者。此之五阴。一切皆空。无命无识。一切诸法。唯有假名。名众生耳。</p>
  <p>　　尔时频头娑罗王所使二臣。随逐菩萨。恒不舍离。其一臣。去菩萨不远。于前而坐。一臣速还摩伽陀国频头王边。到已长跪。而白王言。大王当知。彼出家人。从王舍城。乞饭食讫。到般荼山。乃至端身。南面而坐。如前所说。大王。今者若欲观者。宜须疾往。</p>
  <p>　　尔时频头娑罗王。闻其使人如是语已。即便装束贤善好车。坐于其上。严驾而往。向般荼婆。时频头王。既至彼山。遥见菩萨。可喜端正。心甚爱乐。乃至犹如夜空众星。如暗山头大猛火聚。如大云里出闪电光。摩伽陀王。见于菩萨在彼树下。亦复如是。见已生大希有之心。欢喜遍体。身毛皆竖。下乘徒步。诣菩萨边。到已问讯。白菩萨言。少病少恼。四大安乎。而有偈说。</p>
  <p>　　王见菩萨如帝释　　身光明曜心喜欢<br>
  　　问讯起居四大和　　少病少恼身无患</p>
  <p>　　尔时菩萨。以微妙口和软语言。如梵天音。辩才字句。不染不着。告摩伽王。频头娑罗。慰劳问讯。作如是言。善治大王。大吉大祥。从何远来。可坐憩息。营求何事。而诣此乎。</p>
  <p>　　尔时频头娑罗王。闻于菩萨如是语已。进菩萨前。在一石上。安隐而坐。王欲度量菩萨意故。白菩萨言。仁者今若不辞疲劳。我欲咨问心内所疑。唯愿仁者。为我决断。即便问言。仁者何也。为天为龙。为梵为释。为人为神。</p>
  <p>　　尔时菩萨。以无憍慢贪欲恚心。除断一切烦恼诸刺。不谄曲语。报摩伽陀频头王言。大王当知。我非天也。非龙非梵。我是于人。大王我以求寂静故。所以出家。时摩伽王。频头娑罗。白菩萨言。仁者比丘。我今见仁。甚大欢喜。是故我今欲有发问。我为爱敬于仁者故。欲说一言。唯愿听受。所以者何。仁今壮少。正在盛年。端正无双。身体微妙。堪当嬉戏游纵之时。今者何为发如是意。行作沙门。厌离王宫。空山独坐。又仁者身。如是相貌。止可合涂赤栴檀香。不应着此袈裟之服。仁之二手。乃可指划治化世间。百味盈前。随时饮啖。岂可执器从他乞行。而说偈言。</p>
  <p>　　仁身合涂赤檀末　　不应服此弊袈裟<br>
  　　手指正可撝世间　　岂宜从他乞食活</p>
  <p>　　时频头王。说是语已。白菩萨言。仁今若为爱敬父故。不取王位。舍出家者。我今请仁在我境界。受于五欲种种所须。当随仁意。须财与财。及诸婇女。若佐助我。我当与仁。分国半治。可居我境。受我王位。我承事仁。不令乏少。何以故。仁者沙门。身体柔软。不应住于空闲兰若。若坐草铺。在于地上。损仁者身。恐畏成病。但经少时。仁父衰败。还可自受本国王位。是故仁今若爱念我。怜愍我者。受我王位。住我境中。如其仁者。称大种姓。嫌我境狭。土地秽杂。我及群臣。诸百官等。更别为仁开拓他国。使令宽广。与仁共治。又我愿得仁者贵族。共作因缘。亲厚眷属。愿不生疑。谓为非实。而说偈言。</p>
  <p>　　仁者若称大种姓　　嫌我境狭不肯停<br>
  　　我共诸臣及百官　　当更吞并令宽广</p>
  <p>　　时摩伽王。说是语已。更复重白于菩萨言。我于仁边。有爱敬心尊重之心。仁者今既乞食活身。但当努力发宽广意。受法受财。受五欲乐。所以者何。受此三种。在于宫中。观诸婇女。欢娱受乐。亦能令人得现世报。未来亦然。若人不受此三种法。但舍一事。彼人现世。或复未来。终不能得具足果报。设其受之。必有缺减。是故仁者。若弘广心。所以应须具足受此三种之乐。受三乐故。用年少时。端正果报。受法受财。及受诸欲。世间丈夫。受欲之时。生子继立。此是大财。是故仁者。勿令空过。</p>
  <p>　　又复仁者。如是臂髆。堪牵弓弩。莫令徒损。如斯一世。</p>
  <p>　　又复往昔顶生之王。以勇健故。王四天下及忉利宫。如是仁者。堪当此事。所以者何。我今亦为怜愍一切诸众生故。如是劝请。我亦不为自王位故。劝请仁者。我今见仁。身体端正。悲酸流泪。情怀不忍。为是倍更生希有心。所以殷勤如是苦请。仁今盛年。且行世欲。待后衰老。可行法时。乃可舍家。</p>
  <p>　　又复仁者。先祖以来。自种姓内。到年老时。乃依国法。以王化事。付其太子。或复大臣。方始舍位。出家入山。</p>
  <p>　　又复仁者。往昔诸仙。作如是说。凡年少时。先行欲事。中年求财。以自养活。至老耄时。乃可弃捐修学于法。如是乃能建立一切。又人年少。不行诸欲。不求觅财。此是身怨。亦名为贼。毁败诸根。难得摄受。</p>
  <p>　　又复仁者。假使年少。欲求法时。但为诸根。牵着五欲。至于老时。内心思惟。断绝众事。能摄诸根。心生惭愧。意得寂静。</p>
  <p>　　又复仁者。世间少年。正放逸时。不见远道。多有过失至中年时。血气渐弱。放逸已过。譬如人行度于旷野。止而叹息。言我已越此之处所。是故仁今正年少时。正放逸时。随意多少。愿且受欲。</p>
  <p>　　又复仁者。年少之时。诸根难回。仁者若欲行于法事。爱乐法者。依仁家法。祭祀诸天。因祭祀故。亦得生天。在于家内。庄严自身。金银诸宝挍饰两臂。众宝放光。犹如明灯。</p>
  <p>　　又复仁者。往昔诸王。头戴宝冠。严饰身体。常在家内。祭祀诸天。行于法行。立无遮会。或有入山。行大仙行。而求解脱。仁者今既学于彼等。顺时而行。其摩伽王。如是种种譬喻语言。方便欲将劝请菩萨。</p>
  <p>　　尔时菩萨。闻摩伽王如此语已。不怖不惊。不怪不异。犹如山王。身心不动。寂然安住。守摄诸根。不生余意。三业清净。报彼王言。而有偈说。</p>
  <p>　　摩伽陀王谏菩萨　　犹诸朋友利相教<br>
  　　菩萨清净三业行　　如花不着水报彼</p>
  <p>　　摩伽大王。吐辞不善。此说犹如无智人语。不称天下王法之言。王若于我。有真正心。此语实诚。非深利益。亦非愍我。于我甚损。世有恶人。无有慈心。犹如富贵怯弱之人。若欲利益于世间者。应当教示如彼往昔相承来事。是名朋友。是名增长。凡人若见至于厄难。不相舍离。三业等同。是名知识。我意如是。富贵之时。谁不能作朋友知识。若人得财。依法处分。不令散失。是名知识。是人久后。能用财宝。教授之时。彼不取语。或以先业。自失于财。后不生悔。王若与我为知识。意爱敬我者。显示是事。我或叹王。或不叹王。尔时菩萨。作是语已。更复为王。说如是言。大王当知。我今求道。止为怖畏生老病死。以是义故。欲求解脱。故受此形。亲族眷属。实可爱恋。可敬难舍。流泪满面。啼泣懊恼。或为我故。舍于命者。我已弃背。来至此处。然其世间五欲之事。贪惜染着。多因不善。</p>
  <p>　　又复大王。我今实不畏彼毒蛇。亦复不畏天雷霹雳。亦复不畏于猛火炎被大风吹烧野泽者。但畏五欲境界所逼。何以故。大王当知。诸欲无常。犹如劫贼。盗诸劫德。虚空无真。犹如幻化。现于世间。观看谓实体是诳惑。世人不知。强以心着。况复正行其五欲者。尔时菩萨。即说偈言。</p>
  <p>　　五欲无常害功德　　六尘相幻损众生<br>
  　　世间果报本诳人　　智者谁能暂停住<br>
  　　愚痴天上不满意　　况复人间得称心<br>
  　　欲秽染着不觉知　　犹如猛火然干草<br>
  　　往昔顶生圣王主　　降伏四域飞金轮<br>
  　　复得帝释半座居　　匆起贪心便堕落<br>
  　　假令尽王此大地　　心犹更欲摄他方<br>
  　　世人嗜欲不知厌　　如巨海纳诸流水</p>
  <p>　　尔时菩萨。说此语已。复更告言。大王当知。往昔有一转轮圣王。其王名曰那睺沙王。统四天下。及忉利天。化总天人。犹不知足。以是义故。还堕世间。</p>
  <p>　　又复伊罗。转轮圣王亦复如是。王四天下及忉利天。不知足故。而取命终。</p>
  <p>　　又复婆梨阿修罗王。既得王位。因共帝释。斗战不如。遂被侵夺。帝释得已。又复转为彼那睺沙转轮王夺。那睺沙王。既获得已。还复更被天帝释夺。如是天人境界。翻覆并皆无常。谁功德胜。至于彼边。若有智人。能作如是思惟观察。无常境界。变易须臾。云何可信。唯有山林居住诸仙。食诸药草根果花叶。身着树皮。或复衣诸死兽毛革。形体尪羸。唯皮骨在。欲得度脱出离世间一切诸苦。希求解脱涅槃无为。若纵五欲之所缠逼。坠堕还来。有智之人。谁乐贪此。若着五欲。如自求怨。尔时菩萨。更说偈言。</p>
  <p>　　居住山谷诸仙辈　　食果饮水衣树皮<br>
  　　虽复[肆-聿+累]髻身体羸　　规求解脱离欲故<br>
  　　彼等不能自制伏　　犹被五欲之所牵<br>
  　　如是无常诸欲怨　　有智之人不应着</p>
  <p>　　尔时菩萨。说是语已。复更告言。大王当知。欲界之内。欲取味故。而作和合。得彼已后。而不知足。若无智者。现受诸欲。不知足故。受大苦恼。复于来世。更受其殃。是故智人。不取欲想。是以智者见有人行黑业法者。受于大苦。欲自安隐。莫作莫乐。一切诸欲。应须舍离。若有集会。即知离别。纵欲恣情。则心放逸。放逸若增。便造不善。不善成就。即堕泥犁。过去世时作大苦行。现得诸欲。得诸欲后。勤劬保持。不能守护。还当失落。</p>
  <p>　　又复大王。如是诸欲。若有智者。作是思惟。世间人天。犹如假借。既非常物。何故心贪此之天人一切果报。如草上露。如毒蛇头。如彼空林死尸骸骨。又如妇女。初胎肉抟。如梦如幻。犹如火聚。如是种种。多诸患殃。恒为一切苦恼逼迫。智人应不爱乐着心。</p>
  <p>　　又复大王。如诸论说。乃往昔时。寐梯罗城。于彼城内。有一瞽王。其王名曰提头赖吒王。虽无目。多育诸子。满一百人。并有才智。王弟别复有子五人。伯叔弟兄。足一百五。其父各没。争作国王。以欲报缘。相杀害尽。</p>
  <p>　　又复大王。如檀荼迦空旷野泽被火烧时。其頞谁那。杀诸杂类。</p>
  <p>　　又复如彼须弥山下。有阿修罗。然其兄弟。各为贪故。爱一玉女。二人相争。而自斗战。伤害俱死。</p>
  <p>　　又如世间屠脍之所。竖立诸木。悬于杂类诸畜生形。而行宰戮。诸欲如是。智者云何而心贪乐。便说偈言。</p>
  <p>　　往昔修罗两兄弟　　为一玉女自相残<br>
  　　骨肉怜爱染着憎　　智人观知不贪欲</p>
  <p>　　菩萨又言。大王当知。或复有人。为五欲故。或欲生天。或生人间。既得生已。着五欲故。投身透水。或复赴火。如是无常。诳或境界。为五欲故。自求怨仇。何意恋乐。又说偈言。</p>
  <p>　　痴人爱欲故贫穷　　系缚伤杀受诸苦<br>
  　　意望此欲成众事　　不觉力尽后世殃</p>
  <p>　　菩萨复言。摩伽陀王。我知五欲如是种种多诸过患。王今不可以是五欲而劝于我。我今欲行无畏道路。王若是我真好善友。应当数数劝谏于我。作如是言。仁之所发弘誓大愿。愿早成就。速离烦恼。何以故。我既不被他人趁逐。而入山林。亦复不为怨敌所驱。亦非他夺王位而走。又亦不求往昔古仙而欲还退。是故我今不取王语。</p>
  <p>　　又复大王。若有人执嗔毒蛇头。既放舍已。复还欲捉可有得不。如猛火炬。以烧手放。放已更捉。如是如是。我已舍彼五欲出家。今复还取。亦复如是。</p>
  <p>　　又复大王。譬如明眼有目之人。岂可羡于盲瞎人不。譬如解脱无事之人。岂可羡于牢狱系缚有事人不。譬如饶财巨富之人。岂可羡于贫穷饥冻乞索人不。譬如明了黠慧之人。岂可羡于狂颠人不。然其彼等。犹有可羡。我今已离如是五欲。无一可贪。</p>
  <p>　　又复大王。如王前言。住我境界。受我五欲。随意娱乐。我与多财并及婇女。大王当知。我今不取世间五欲。如上所说。一切诸事。</p>
  <p>　　又复大王。我在本宫。多饶五欲。已能弃舍六万婇女。出家入山。大王当知。诸欲如是。有于无量无边患害。牵人直向大地狱中。余报复来畜生饿鬼现身。又离一切善根。不为圣人之所赞美。</p>
  <p>　　又复大王。世间诸欲。犹如浮云。无有暂住。如猛风起。须臾不停。如山水流。奔涛迅急。</p>
  <p>　　又复大王。若人愚痴。耽染五欲。不知本际。沉沦生死。被烦恼缚。不能得解。如远行人。困苦疲极。乃饮碱水。更增其渴。如是如是。受五欲人。不知其患。亦复如是。</p>
  <p>　　又复大王。我今要说。若当有人。得天五欲及以人间上妙五欲。清净具足。是等诸欲。一人得已。不知厌足。更复增长。诸处寻求。</p>
  <p>　　又复大王。如王前言。共我治化摩伽陀国。我当减半分治天下。或复说言。受我王位。我悉舍与。我亦承事。或复兴兵。开拓境土。使令清净宽广庄严。</p>
  <p>　　又复大王。我今已舍彼四天下。一切丰足。无所乏少。旧有七宝。弃舍出家。我今岂更为此一国细小王位。而贪羡乎。</p>
  <p>　　又复大王。譬如大海娑伽龙王果报。既得大海水。停以为宫殿。宽博具足。七宝庄严。岂可复贪牛蹄水耶。大王当知。如是如是。我今既已发勇猛心。舍四天下七宝宫观。染衣剃发。出家入山。今若还贪世间王位。亦复如是。</p>
<div class="jwbt-box"><div class="jwbt"><a name=j0676-03-10><a href="0676-03.htm#MENU-top">佛本行集经卷第二十四</div></a></a>
<div class="jwbtbm"><a name=j0676-03-11><a href="0676-03.htm#MENU-top">劝受世利品第二十八之三</div></div></a></a>
<p>　　尔时菩萨。又告王言。如王前说。仁者比丘。身体柔软。莫住兰若空闲林中。眠卧坐止草铺之上。大王当知我在自宫。以妙种种诸宝为床。偃亚而坐。既厌离已。弃舍出家。所以者何。大王须识。此身危脆。败坏无常。非牢固形。是破散法。随有地处。舍之而行。犹如泥抟。一种无异。又复大王。若有智人。既掷死尸。可还拾不。若欲更收。终无是处。</p>
  <p>　　又复大王。如王前言。若于我边。生怜愍者。应须随喜而忽嫌我乞食活命。此事不然。大王当知。慈爱我者。莫作是心。何以故。我今欲过生老病死苦患之海。行行入道。是故作此比丘之形。为求寂灭安乐处故。要须受此毁好服形。又未来世。欲除一切诸过患故。大王当知。若复有人。于现在世。受彼五欲功德果报。深着于爱。彼等诸人。事须怜愍。若当有人。于现世中。不得寂定安乐之心。其未来生。决受诸苦。彼等众生。心须怜愍。</p>
  <p>　　又复大王。我今惊畏烦恼之苦。故舍出家。欲求寂定涅槃真实。假使我得帝释天宫。意亦不乐。况复人间粗弊果报。而说偈言。</p>
  <p>　　我被烦恼箭所射　　欲求寂灭膏药涂<br>
  　　设使得天帝释宫　　意犹不贪况王位</p>
  <p>　　菩萨复言。大王当知。如王前言。凡天下人。在于世间。一切须取三时利者。如我意观此。则非是真利益言。所以者何。求财得多。会必有尽。求欲转欲。无厌足时。若言求法。此是真利。利有深浅。要必须求。求之则有功能五种。而说偈言。</p>
  <p>　　若无生老病死患　　此是真实大丈夫<br>
  　　求财嗜欲悉世情　　我舍二求唯取法</p>
  <p>　　菩萨复言。大王当知。如王前言。但且治民。取于王位。乃至未老。正少年时。且可受彼五欲法者。此亦不然。何以故。若少年时。是常住者。一切众生。应无有老。在在处处。应不为彼死命之鬼念念所牵。以诸众生。寿命无定。是故智人。若求寂定解脱法者。不可得取世间王位五欲之乐。是故一切。若在少年。若在中年。或复老年。但须速求应所办者。早令得办。欲求解脱。或求于禅。莫使淹迟。宜速疾作。</p>
  <p>　　又复大王。如王前言。须依家法。作于祭祀。及行布施。随意规求彼未来世诸果报者。大王当知。我今不取如是之乐。若苦来逼。为切故求。而得乐者。此非真乐。凡夫求于后世果报。祭祀诸天。并及火神。必须杀害他众生命。此则非理。所以者何。若人行慈。应不损害他身命根。假使祭祀一切诸天及于火神。杀害众生。得彼常乐定果报者。犹尚不可杀害于命而用祭祀。况复一切所得果报。皆是无常。破坏尽灭。非牢固法。</p>
  <p>　　又复大王。凡人欲行解脱法者。无有别利。或无行行。或无持戒。或无禅定。犹尚不可损害他命。而求未来利益果报。又诸凡夫。在于世间。以杀生故。假使得于安乐果者。此亦不善。所以者何。以无慈故。况复未来望得善报。终无是处。而说偈言。</p>
  <p>　　假使人生在世间　　杀害他命以得乐<br>
  　　智者称说此非善　　况复来世求人天</p>
  <p>　　尔时摩伽陀国。频头娑罗王。闻于菩萨如是语已。便生希有奇特之心。在菩萨前。以慈悲故。作如是言。善哉善哉。沙门瞿昙。大有难行苦行之德。于世间中。能舍诸欲。仁者比丘。从于何方。忽然而来。何聚落生。是何种姓。父母何处。自名字谁。作是语已。至心谛听。</p>
  <p>　　尔时菩萨。正心直视。温和言气。而报王言。大王当知。去此北方雪山之下。有大聚落。名曰释种。彼有一城。名为迦毗罗婆苏都(隋言黄头居处)。彼城有一释种之王。号名净饭。是我之父。我是其子。母名摩耶(隋言幻)。我名悉达(隋言成利)</p>
  <p>　　时频头王。闻此语已。泣涕悲啼。经少时顷。拭面泪已。白菩萨言。希有比丘。既生如是大种姓家。云何在此林内独行。诸兽猛恶。可畏可怖。此林不善。独自娱乐。无有伴侣。云何得住坐起自安。</p>
  <p>　　尔时菩萨。报频头言。大王当知。我今不畏。诸恶禽兽。亦复不惊。不怖不怯。设欲来者。亦复不能动我一毛。大王当知。我今唯畏生老病死之所逼切故来在此。诸恶兽中惊畏林内。独一无伴。而自娱乐。</p>
  <p>　　大王当知。老最可畏。所以者何。老来逼时。能夺年少。盛壮将去。摧折身形。腰脊伛偻。不能行步。犹如枯树。谁喜乐看。此最可畏。</p>
  <p>　　又复大王。其病来者。是名可畏。所以者何。平健之时。不知不觉。一朝痛切。宛转呻吟。花色充鲜。忽然悴减。烦冤楚毒。眠坐不安。当于是时。谁能代者。卧在床枕。势不从心。以是因缘。病最可畏。</p>
  <p>　　又复大王。死最可畏。所以者何。死来之日。减我寿命。忽撮将去。虽复力能统四天下。金轮摧伏。七宝导前。利刃强兵。不能遮制。争夺可得。以是义故。死最怖人。</p>
  <p>　　尔时频头娑罗王。复更重问于菩萨言。大圣太子。仁今求何。菩萨报言。摩伽大王。我今求者。唯是阿耨多罗三藐三菩提。得已当转无上法轮。是故求耳。</p>
  <p>　　时频头王。白菩萨言大圣太子。如我所见。仁心勇猛。勤劬精进。决定得成阿耨多罗三藐三菩提。终无有疑。又决能转无上法轮。善哉太子。我今见仁。善哉太子。我闻仁名。善哉太子。仁善出家。仁释种子。我从今日。当常承事。大圣太子。我今请仁。恒常日日。来至我宫。愿数见我。仁之所须四种事者。我当供养不令乏少。时频头王。作是语已。菩萨报言。大王当知。我今不久。从此移去。更诣余方。</p>
  <p>　　时频头王。闻是语已。合十指掌。自菩萨言。大圣太子。仁心所求。唯愿莫有诸魔障碍。所规获者。愿早成办。仁释种子。愿仁若得阿耨多罗三藐三菩提时。我于仁边。恭敬供养。见仁身已。即当为仁作于声闻如法弟子。即便说偈。而赞叹言。</p>
  <p>　　我频头王合掌赞　　唯愿太子道速成<br>
  　　若所作办忆今言　　为诸众生赐怜愍</p>
  <p>　　尔时菩萨。闻此语已。即报王言。善哉大王。愿如王言。所作誓愿。彼此俱善。时频头王。合十指掌。一心顶礼白菩萨言。善哉太子。今可为我受于忏悔。我以无智。恼乱大圣。太子离欲。以为不净。我心染欲。以欲为净。唯愿恕量。除我此罪。</p>
  <p>　　尔时菩萨。熙怡微笑。报频头王。作如是言。善哉大王。如是如是。我以受王清净忏悔。愿王安乐。少病少恼。谨慎身心。更莫放逸。恒行善法。舍离非法。若如是者。王得安隐。多受吉利。是时菩萨。慰喻频头娑罗王心。法义说故。令其欢喜。劝请教示。显说宣扬。从座而起。渐行余处。</p>
  <p>　　时频头王。即前顶礼菩萨二足。围绕三匝。立地而住。面向菩萨。观嘱少时。即从彼处。回还到宫。而有偈说。</p>
  <p>　　菩萨印可频头说　　我得成道当度王<br>
  　　思惟大圣行喜欢　　不觉从山还本国</p>
<div class="jwbt-box"><div class="jwbtbm"><a name=j0676-03-12><a href="0676-03.htm#MENU-top">精进苦行品第二十九之一</div></div></a></a>
<p>　　尔时菩萨。从般茶婆山林而出。安庠徒步。向伽耶城。既到彼已。登上伽耶尸梨沙山(隋言象头)。欲摄身心。灭除诸恶。上彼山已。选平整处。在一树下。铺草而坐。是时菩萨。内心思惟三种譬喻。悉是世间希有之事。未曾闻说。未曾睹见。未曾证知。何等为三。一者所谓若有沙门。若婆罗门。虽复身体不行于欲。而其彼等所有欲中。一切心意。欲爱欲恼欲热欲着。而灭不尽。未得正定。犹有我相。自度一身。彼等沙门。及婆罗门。恒受苦恼。意不喜者。心不乐处。不能知见。又复不得上仁之法。亦不能证无畏之处。然其彼等。虽无我相。不独度身。不受苦恼。虽不受意。不喜不乐。而犹不能知见证法及无畏处。</p>
  <p>　　譬如有人取生湿木。并及湿粪。置于水上。就中攒火。有人故从彼岸而来。就其乞火。然如是人。从生湿木湿粪水上。出力攒火。有能得火与彼人不。若能得者。终无是处。火既不出。彼人从求于何而得。如是如是。若有沙门。及婆罗门。虽不行欲。乃至不能知见证法。此即是初第一譬喻。世未曾有。亦未曾闻。</p>
  <p>　　尔时菩萨。复更第二思惟念言。若诸沙门。及婆罗门。虽禁制身不行于欲。彼等所有欲中。意贪热恼及着。而灭不尽。未得正定。犹有我相。自度一身。徒受苦恼。不喜不乐。不能知见证上仁法无畏之处。又复彼等。虽无我相。不独度身。不受苦恼。及不受心。意不喜乐。不能知见证上仁法及无畏处。譬如有人。取生湿木。置于地上。欲攒出火。亦复有人。来从乞火。向其此人。从生湿木。攒欲求火。能得于火与彼人不。若能得者。无有是处。如是如是。是诸沙门。婆罗门等。虽不行欲。乃至不能知见证法。此第二喻。世未闻有。尔时菩萨。复更第三思惟念言。若诸沙门。及婆罗门。虽禁节身不行于欲。彼等所有欲中。意爱恼热及着。灭尽正定。此等沙门婆罗门等。虽得自利及以利他。心中喜乐。能知能见得上仁法证无畏处。譬如有人。取干燥木及以干粪。置于地上。欲攒出火。亦复有人。还从此岸。向其乞火。而其是人。用少功夫。即便得火。持与彼人。如是如是。若有沙门。及婆罗门。离欲而行。彼等设有欲中意爱恼热皆灭。乃至得彼上仁之法。证无畏处。此是菩萨第三譬喻自意念生悉是世间未曾闻见。</p>
  <p>　　尔时菩萨。从彼伽耶尸梨沙山下。来摩伽陀聚落内。次第而行。借问人言。此处有何功德可行。有何非法宜须除断。我今欲求最上寂定最妙音辞。如是前行。至伽耶南。有一聚落。其聚落。名优娄频螺。及至彼处。日以食时。菩萨着衣入彼聚落。诣一陶家。从乞瓦器。得已手持。历彼聚落。次第乞食。到一村主长者之家。然其长者。名难提迦(隋言自喜)。至彼家已。却立一面。默然而住。其难提迦。自喜村主有一善女。名须阇多(隋言善生)。彼女端正。可喜无双。为诸世人之所乐见。其善生女遥见菩萨手持瓦器默然立住欲乞求食。善生见已。从其二乳。自然汁出。时善生女。问菩萨言。最胜仁者。仁是谁子。是何种姓。名字云何。父母何处。今欲何求。仁者云何。有何神异。今我一见。使我两乳汁自然流。</p>
  <p>　　尔时菩萨报言。善姊我名悉达。此名是我父母所立。我今欲求阿耨多罗三藐三菩提。得已当转无上法轮。时善生女。闻是语已。从菩萨手。而取瓦器入自家中。满盛香美甘味饮食。并及种种饼果羹臛。溢瓦器中。即出胡跪。奉授菩萨。口作是言。最胜仁者。我愿恒常供养仁者。衣服饮食。卧具汤药。四事所须。悉令充足。唯愿仁者。慈悲纳受。我观仁者父母立名。复见仁者精进勇猛。至意专心。必当成就阿耨多罗三藐三菩提。决定转于无上法轮。真实不疑。仁者若成菩提道时。当来我家受我供养。度脱于我。当与仁作声闻弟子。是时菩萨报言。善姊当如所愿。既受食已。即便舍行。</p>
  <p>　　尔时菩萨。从善生女。乞得食已。于空静处。如法而食。食已经行。渐到一处。地方平整。清净可喜。心乐欲观。树林蓊郁。枝条繁茂。多饶花果。清净流渠。香美诸水。河池泉沼。映发交横。种种丰饶。无所乏少。彼等诸水。不浅不深。澄清皎洁。易度易取。其内无有毒恶诸虫。周匝具足。妙好禽兽。去离聚落。不近不遥。往来乞求。无疲无乏。其间道陌。土地坦平。不下不高。易行易涉。若当有人欲求无上最胜利益。易得易成。速办速证。兼绝蚊虻。及诸虫蝎。又不喧闹。昼少行人往来扰乱。夜断音响。安静清闲。冷暖调和。风雨顺节。堪可修道禅定修心。又往昔时。有一王仙。名曰伽耶(隋言象)。在中停止。是彼王仙旧城居处。</p>
  <p>　　尔时菩萨。见此地已。如是思惟。此中地势。快好方平。暂睹即便。为人所乐。乃至堪可修道行禅。若有丈夫欲求无上最胜之利断诸恶者此地足堪安止而住。我今既欲摧伏诸恶修诸善根。宜应停止。坐于此处。以求菩提。必令成就。</p>
  <p>　　菩萨如是心思惟已。即便取草铺坐此地。欲修习禅。既坐定已。心如是念。令诸众生求解脱者。悉行种种众杂苦行。所谓或有诸众生辈。悬住二手。以舍世间一切诸事。有为法故。彼等如是苦行之人。或乞食时。不从缸口内受于食。或有不从小口钵内受取于食。或有不从两羊之间受取于食。或有不从人粪秽间受取于食。或有不从柱杖人边受取于食。或不从执刀杖人边受其施食。如是确间。及知妇人不净来时。不从受食。或见妇人怀妊之时。亦复不从其边受食。或知人家有不净业。不从受食。或有不从酒醉人边受取其食。或有两人吃食之时。亦复不从其边受食。受食之时。有狗来前。亦不受食。又受食时。其上或有蚊虻等来。不净秽恶亦不从受。或复有人。唱呼而唤。来与汝食。亦不从受。有人唱云。汝住与食。亦不从受。或人唱言。我作食施。汝当待取。亦不从受。有人故为造作于食。亦不从受。</p>
  <p>　　或复有人。祭祀诸天残余之食。亦不从受。食内若有沙糖石蜜。亦不从受。有苏油等。亦不从受。食内或有乳酪等物。亦不从受。食内若有鱼杂肉等。亦不从受。或食内有兴渠臭熏诸辛味等。亦不从受。或复止受一家之食齐一口止。或受二家。至两口止。乃至或受七家之食。还复食于七口而止。或复一日止一时食。或复一日两时而食。或一日半始吃于食。或经三日乃吃一食。或时一日少许而食。或时两日。亦少许食。乃至七日。亦少许食。或唯食菜。或唯食稗。或复唯食树嫩枝条。或唯食酪。或复唯食迦尼迦罗树之枝柯。或复有时纯食羊粪。或复有时纯食牛粪。或乌麻滓。或食果子。或食诸种一切草根。或食藕根。或食种种草嫰枝条。</p>
  <p>　　或复有唯空饮于水而以活命。或有随宜所得多少即以活命。或复有学野兽食草以活于命。或时立地卓然而住。或复有坐一定不移。或复四支柱着于地。以口受食。或有唯着纯草之衣。</p>
  <p>　　或有唯着冢间弊衣。或复有着种种草衣。或复有着憍奢耶衣。或以白桃皮作衣者。或以龙须而作衣者。或复有用诸畜生皮而作衣者。或复有用故畜生皮而作衣者。或有以诸毛[毯-炎+旁](博荡反)作衣。或有破诸畜生之皮为条作衣。或复有以粪扫作衣。</p>
  <p>　　或有裸形。或卧棘上。或卧板上。或复有卧摩尼之上。或卧椽上。或卧冢间。或蚁垤内。犹如蛇居。或露地卧。或复事水。或复事火。或逐日转。或有举其两臂而住。或有蹲坐。或复有用沙土烟尘以涂坌身正立而住。或不梳洗。头首面目。发如螺髻。拳挛而住。或复拔发。或拔髭须。</p>
  <p>　　或复有事泉池井河渠源诸神地神树神林神山神石神夜叉罗刹罗睺(隋言语)阿修罗王婆梨(隋言钩)阿修罗王毗摩质多罗(隋言妙机)睒婆利等阿修罗王。或事岁星。或有事医药王仙人。或事婆罗堕仙人者。或复有事瞿昙仙人。或事毗沙门天王者。或复有事童子之天。或自在天。或复事日。或复事月。或复有事那罗延天。或帝释天。或事梵天。或事护世四大诸天。如是各事。令欢喜已。从乞求愿。称愿得已。各求解脱。菩萨既观彼等如是邪求解脱。见已发心。欲行可畏极苦之行。而有偈说。</p>
  <p>　　菩萨既至尼连河　　以清净心岸边坐<br>
  　　为诸求道不真故　　欲行大苦化彼耶</p>
  <p>　　尔时菩萨。如是观察专正思惟。坐讫合口。以齿相柱。舌筑上齶。一念摄心。如是系念。调伏身意。以齿舌齶。摄心系念。修习之时。腋下汗流。菩萨既见汗如是流。更复重发勇猛精进。心无所著。不错不乱。住寂静心。一定不动。如是最上苦身意口。悉皆不动。是时复作如是念言。我今可入不动三昧。</p>
  <p>　　尔时菩萨。从口喘息及以鼻气。悉皆除灭。口鼻灭已。即时便从两耳孔中。出大风声。其风声气。犹如攒酥在大瓮里。摇搅于酪。出大音声。如是如是。菩萨闭其口鼻之气不使出。时于两耳孔。出风气声。亦复如是。菩萨复念。我今已发精进之心。无处染着。舍于懈怠。乃至如是。最上苦行。最胜难行。重复思惟。我可更入不动三昧。</p>
  <p>　　尔时菩萨。既寂定身及口意已。还止口鼻及耳喘息。一切皆杜。既口鼻耳。悉寂定已。内风壮大。不得出故。气冲于顶。譬如勇健。最大力人。取好利斧。打棒他脑。如是如是。菩萨从其口鼻及耳闭气不出。内风壮故。打脑之声。亦复如是。菩萨复念。我今已发精进之心。无处染着。舍于懈怠。乃至如是最上苦行。最胜苦行。思惟是已。即便更入不动三昧。</p>
  <p>　　尔时菩萨。从口鼻耳及顶喘息。一切皆停。不令其出。乃至遮止。不得出故。内风强盛。在两肋间。回转鼓动。譬如屠儿。或屠儿子。善解杀牛。而彼屠等。或执利剑。或捉利刀。而破牛肚。或复破肋如是如是。菩萨乃至内风强故。两肋间转穿破之声。亦复如是。思惟是已。乃至更发精进之心。最胜苦行。我今还入不动三昧。</p>
  <p>　　尔时菩萨。从口鼻耳闭气不出。内风强故。令身热恼。譬如最大二壮力士。取一弱人。各执一臂。将其向彼大火聚上。或恼或炙。如是如是。菩萨以内气不出故。身受热恼。亦复如是。思惟是已。乃至更发精进之心。一切无著。已舍懈怠。得于正念。心不散乱。一切寂静。身口及意。并得正受。如是胜妙。最上苦行。</p>
  <p>　　尔时上界。有诸天来。见于菩萨如是苦行。各相谓言。今此悉达大智太子。已取命终。而彼众中。复更别有其余天子。共相谓言。此之悉达太子。现今其命未终始欲取尽。或复更有诸天子言。此之悉达大圣太子。现亦不死。后亦不终。何以故。此之太子。是阿罗汉。凡罗汉者。有如是行。不须怪之。</p>
  <p>　　尔时菩萨。在彼兰若。所用心处。作苦行时。即得成于最大苦行。是时菩萨坐处。四面周匝。所有邻比。聚落诸人。皆来见于菩萨如是苦行。作如是言。此沙门既行大苦行。是故立名言大沙门。大沙门名。起于彼唱。以是义故。有此名称。</p>
  <p>　　尔时菩萨。复更如是思惟。世间或有沙门或婆罗门。制限食故。而建立行。各守清净。彼等或复唯食于麦。或食煮麦或食麦屑。或以麦作种种诸食。而以活命。如是更复或食鸟麻。或食粳米。或食小豆。或食大豆。乃至或食纯大豆饭。或大豆汁。或大豆屑。或以大豆作种种食。持用活命。或有沙门及婆罗门。断一切食。建立净行。我今亦可断一切食而行苦行。菩萨如是内心思惟。</p>
  <p>　　尔时彼处。忽有诸天隐身不现。来菩萨所。白菩萨言。大圣仁者。愿莫如是思惟此念。欲得全断一切不食。所以者何。仁今若欲断一切食而行行者。我等诸天。各将一切天味。下来入于仁者毛孔之中。而令仁者得存活命。又复仁者。不损害身。</p>
  <p>　　尔时菩萨闻此语已。如是思惟。我今既语一切人言。我全不啖一切诸食。而今诸天自隐其身。将天味来入我毛孔。令我活命。此则是我最大妄语。诳惑一切。如是念已。告彼天言。汝等诸天。虽有此心。是事不然。</p>
  <p>　　尔时菩萨。断彼诸天如是意已。日别止食一粒乌麻。或一粳米。小豆大豆。菉豆赤豆。大麦小麦。如是日日各别一粒。是时菩萨。复更思惟。我今可以手掌盛取少少汁饮。而活于命。或小豆臛赤豆豌豆。绿豆臛等。</p>
  <p>　　尔时去彼聚落不远。其中有一最大种姓婆罗门。名斯那耶那(隋言将兵将)。彼婆罗门。从摩伽国频头王边。得一聚落。以为封邑。其邑即与优娄频蠡聚落相近。彼婆罗门。得封邑已。还立字名斯那耶那。复更别有一婆罗门。名曰提婆(隋言天)。彼婆罗门生地。在彼迦毗罗城。经营一事。渐渐行至斯那耶那村邑而住。少日为客。是时提婆婆罗门。更经营别事。因行渐至菩萨住林。时其提婆婆罗门。见菩萨在林行大苦行。见已即识作如是言。此是我国悉达太子。乃能如是行大苦行。彼见菩萨。如是苦行。心大欢喜。</p>
  <p>　　尔时菩萨。见彼提婆婆罗门。心向于菩萨。生欢喜已。即告提婆婆罗门言。大婆罗门。汝能为我办少许食。活我已不。若小豆臛。大豆菉豆。赤豆等羹。而我食之。持用活命。彼婆罗门。心狭劣故。少见少知。无广大意。欲行布施。述可此语。报菩萨言。大圣太子。如是之食。我能办之。彼婆罗门。于六年中。日别如上所须之食。以供菩萨。菩萨日日受取此食。依法而食。以活身命尔时菩萨。但以手掌。日别从受。随得少许。而食活命。或小豆臛及赤豆等。是时菩萨。受食既少。随掌所容。如上所说。诸豆汁食。菩萨如是食彼食已。身体羸瘦。喘息甚弱。如八九十。衰朽老公全无气力。手脚不随。如是如是。菩萨支节连骸亦然。菩萨如斯。减少食饮。精勤苦行。身体皮肤。皆悉皱赧。譬如苦瓠。未好成熟。割断其蔕。置于日中。被炙萎黄。其色以熟。肌枯皮皱。片片自离。如枯头骨。如是如是。菩萨髑髅。犹是无异。菩萨既以少进食故。其两眼睛深远陷入。犹井底水。望见星宿。如是如是。菩萨两眼。睹之才现。亦复如是。又复菩萨。以少食故。其两胁肋。离离相远。唯有皮裹。譬如牛舍。或复羊舍。上着椽木。时彼聚落。所有羊子。牛子马子。行于彼林。见于菩萨如是苦行。见已各各生大欢喜发希有心。恒常承事供养菩萨。</p>
<div class="jwbt-box"><div class="jwbt"><a name=j0676-03-13><a href="0676-03.htm#MENU-top">佛本行集经卷第二十五</div></a></a>
<div class="jwbtbm"><a name=j0676-03-14><a href="0676-03.htm#MENU-top">精进苦行品第二十九之二</div></div></a></a>
<p>　　尔时净饭大王盛春时至。游戏观看。见诸园林。新出枝叶。种种杂卉。众花开敷。清净庄严。遍满其内。水中鹅雁。鸿鹄鸳鸯。充溢诸池。树上复有鹦鹆鹦鹉。及拘翅罗。或诸孔雀。迦罗频伽命命鸟等。自相娱乐。或复命唤作微妙声。时净饭王闻是声已。长歔叹息。扪泪而言。呜呼我儿悉达太子。忽然舍我。奄经六年。既其出家。令我不见。咄哉我今独用此活。知复何为。我今不见子悉达故。在于此处。诸婇女中。左右围绕。虽复昼夜作诸音声箜篌琵琶瑟鼓吹种种音乐。我今受此上妙五欲。我子云何独自在彼山林旷野无人众内。为于种种野兽围绕。虎狼师子及白象等一切诸兽。或复诸兽各以爪牙。自相残害。咬啖而食。汝在彼处。谁复得知。或死或生。寂无消息。其净饭王心地如是。忆念愁忧。苦恼不乐。</p>
  <p>　　尔时菩萨。在彼优娄频螺聚落。行苦行时。羸瘦困弊。欲起行动。力不胜身。立便倒地。尔时彼处地居诸天。见此事已谓言。菩萨身命将终。心内忧愁。传相告语。悉达太子。今忽命终。时彼地居诸天众中。有一天子。速疾往诣净饭王所。既到彼已。白净饭王。作如是言。大王当知。大王太子。悉达仁者。舍四天下并及七宝。出家人山。苦行之时。今已命终。其天众中。复更别有一地居天。速往王所。而白王言。大王当知。王子悉达虽未命终。但其余命不过七日。</p>
  <p>　　尔时净饭大王。既闻诸天如此语已。为念子故。忧愁苦恼。逼切于心。而大唱言。呜呼我子。何故独于空林而死。虽得人身不受五欲。复不证于无上法味。作是语已。身心迷乱闷绝躃地。时净饭王。诸释种族。悉闻此声。闻已悉各奔集。往诣净饭王宫。到已安慰净饭王心。作如是言。大王莫作如是苦恼。又复大王。现今身体。极甚羸瘦。莫因此事而取命终。净饭王言。今日此处迦毗罗城。是我亲族眷属品类。凡有几数。居住此城。</p>
  <p>　　尔时彼等一切释种。即白王言。大王当知。今释总数。一切凡有九万九千。时净饭王。复作是言。汝等眷属。若欲令我命全活者。速疾示我悉达太子所居停处。是时一切诸释种等。咸共报言。大王当知。大王乃可捉此大地及诸山林铁围山等大海须弥。以一手擎。掷于他方。斯有是理。欲令悉达烦恼未尽。若当一切天上世间人物聚集。欲将太子来向家者。终无是处。尔时释氏国师之子。名优陀夷。白净饭王。作如是言。大王当知。我今能往悉达太子出家之处。慰喻其意。将回向宫。其净饭王。闻是语已。即便报彼国师子言。善优陀夷。汝能诣向太子边者。或复太子取于汝语。归来向家。汝共一处。速疾还来。若其太子不肯来时。汝永一形。莫见我面。所以者何。汝发此言。虽解我意。若子不来。我见汝面。以承望故。更倍增长我之忧愁。</p>
  <p>　　尔时国师子优陀夷。严驾即从迦毗罗出。径往向彼优娄频螺聚落之所尼连河边。既到彼已。其优陀夷。初先遥见憍陈如等五人在彼。见已即问憍陈如言。仁憍陈如。悉达太子今在何处。时憍陈如。即便报彼优陀夷言。悉达太子今已入林。修行苦行。时优陀夷。复重问言。其亲侍者名字是谁。时憍陈如即报之言。汝优陀夷。若欲知者。其人名为阿奢踰时(隋言调马)</p>
  <p>　　时优陀夷。即便进语阿奢踰时。作如是言。阿奢踰时。汝今往诣于太子所。如我所语。为我通道。仁父有使来到于此。欲得相见。时调马报优陀夷言。我实不敢向太子边通达此语。所以者何。太子苦行已过六年。自出家来。不曾将面向于生地。对迦毗罗城邑而坐。何以故。厌生患故。汝优陀夷。自可入林面见太子。对论父王所使言语。</p>
  <p>　　时优陀夷。自入林中见于菩萨卧于地上。从头至足皆被尘坌。无有威光与地同色。身体瘦削。无复肌肤。唯有骨皮裹身而已。眼深却陷。如井底星。遍体屈折。节节离解。其优陀夷。见于菩萨如是身形。即举两手。而大唱叫。称唤号哭。呜呼呜呼。我释种子。今日忽至如是厄难。本时如是端正可喜如是妙色。今成此身。与土无异。既复不得解脱安乐。徒劳损害如是妙身。</p>
  <p>　　尔时菩萨。闻优陀夷号叫声已。即便问言。此为是谁。内心乃尔忧愁懊恼。如火所烧啼哭而语。时优婆夷。报菩萨言。大圣太子。我是太子本国国师之子。名为优陀夷者。即我身是太子之父。净饭大王。使我来此参迎太子。菩萨报言。汝优陀夷。我今不用此烦恼使。我唯欲得涅槃之使。不欲父王此生死使。</p>
  <p>　　时优陀夷。复更咨请于菩萨言。大圣太子。仁今建立何等誓愿乃尔牢固。菩萨即报优陀夷言。唯愿我身在于此地破碎。犹如乌麻白粉及以微尘。若我不得自利利人。其精进心。终不放舍而生懈怠。我今身心誓愿如是。时优陀夷白菩萨言。大圣太子。我从太子父王之前。受是誓言。令我决定共于太子相随入城。今日太子。若有如是殷重誓愿。傥或未得自利利人。而取命尽。我当云何敢舍太子。违本誓愿。将面空入迦毗罗城。</p>
  <p>　　尔时菩萨复更重语优陀夷言。汝优陀夷。我今在此苦行之处。傥我未得成就自利。于其中道。而命终者。汝优陀夷。取我尸灵。从本出门。扶舁将入迦毗罗城。汝复为我。语彼一切迦毗罗城内外人民。作如是言。此即是彼精进之人。无异语者。立于誓愿。正意正心。骸骨之体。汝优陀夷。更复为我答我父王所问讯语。汝咨我父。作如是言。大王当知。王子已发勤精进故。今已舍命。非因懈怠。如实语者。今既舍命。非是虚诳。汝优陀夷。我今虽然。但我在此林中。夜梦如是。无量诸天。隐身来于我边。顶礼我足。而白我言。悉达太子汝今应当生大欢喜。从今已去。至七日内。汝必克成最大利益。汝优陀夷。我得此梦。终不空也。汝优陀夷。今可还家。我不用汝与我作友。</p>
  <p>　　尔时优陀夷。既闻菩萨如是誓已。于菩萨所。无复望心。即从菩萨坐处林中。独自而出。出已还至迦毗罗城。见净饭王。到已即白净饭王言。大王当知。王子悉达。平安勇猛。存活不死。净饭王言。若我太子。安隐不死。我更何愁。闻此语已。心大欢喜。</p>
  <p>　　尔时欲界魔王波旬。欲为菩萨生扰乱故。于彼六年苦行之内。恒常密近菩萨左右。伺求其便。微毫过失而不能得。即说偈言。</p>
  <p>　　阿兰若处既精好　　树木丛林甚可观<br>
  　　优娄频螺聚落东　　尼连禅河岸邻侧<br>
  　　彼处选择得地已　　誓愿牢固结加趺<br>
  　　发大精进勇猛心　　我今决定得解脱<br>
  　　魔王波旬来诣彼　　诈以美语而白言<br>
  　　唯愿仁者寿命长　　命长乃能得行法<br>
  　　命长方得于自利　　自利已后无悔心<br>
  　　仁今身体甚尪羸　　定取命尽当不久<br>
  　　真实仁今千分死　　福德悕或一分存<br>
  　　但多布施承事天　　于诸火神修祭祀<br>
  　　如此或得大功德　　用学禅定作何为<br>
  　　求胜出家道甚难　　调伏自心亦不易<br>
  　　魔王如是向菩萨　　种种诸语而称扬<br>
  　　菩萨时以微妙言　　音声巧密报于彼<br>
  　　波旬不善汝放逸　　求自利故行世间<br>
  　　汝之于此福德心　　终无微尘等求觅<br>
  　　若欲求于福德者　　岂可发吐如是言<br>
  　　我观死苦犹若生　　实无一念怖于尽<br>
  　　若诸众生皆灭没　　我心终不暂时回<br>
  　　今架欲海建大桥　　精勤勇猛修梵行<br>
  　　所以风灾起天下　　尚能干竭一切流<br>
  　　况此身内津血间　　其汁宁得不枯涸<br>
  　　脂髓润泽于先竭　　然后皮肉方乃干<br>
  　　肉消皮立气力微　　心意乃可得寂定<br>
  　　增长一切精进者　　唯有入于三昧门<br>
  　　我今欲行是行时　　望得至彼胜觉处<br>
  　　所以不惜此身命　　汝须知我内净心<br>
  　　我心今有此至诚　　智慧庄严甚牢固<br>
  　　世间未见有人辈　　堪能断我此精进<br>
  　　我宁为死夺命休　　不用长年在家活<br>
  　　丈夫宁当斗战死　　终不命在为他降<br>
  　　健儿既能降伏他　　降已更复何所畏<br>
  　　唯健能破诸怨敌　　我当不久降汝魔<br>
  　　汝军第一是欲贪　　第二名为不欢喜<br>
  　　第三饥渴寒热等　　爱着是名第四军<br>
  　　策五即彼睡及眠　　惊怖恐畏是第六<br>
  　　第七是于狐疑惑　　嗔恚忿怒第八军<br>
  　　竞利及争名第九　　愚痴无知是第十<br>
  　　自誉矜高第十一　　十二恒常毁他人<br>
  　　波旬汝等眷属然　　军马悉皆行黑暗<br>
  　　其有堕此恶行者　　是彼沙门婆罗门<br>
  　　汝军恒常行世间　　迷惑一切天人类<br>
  　　我今见汝彼军马　　以妙智慧严胜兵<br>
  　　悉能降伏使无余　　尽破于汝大军众<br>
  　　犹如水破坏瓶器　　消散汝军亦复然<br>
  　　我心正念安如山　　智慧方便皆成就<br>
  　　无放逸心而行行　　汝何能得我瑕疵</p>
  <p>　　尔时菩萨。复作如是思惟念言。若有沙门及婆罗门。过去世时。求自利故。受于大苦。或心不喜。或复身心悉皆不喜。如是所受。彼诸沙门及婆罗门。不过此苦。如我今求自利益故。今受于此身意及心不喜等苦。若复来世有诸沙门及婆罗门。为自利故。所受身心一切苦时。不过于此。如我今求自利益故身心受苦。唯未证得上人之法。未得知见。未证增益。更复何道而取菩提。菩萨更复如是思惟。我念昔在父王宫内。观作田时。值一凉冷阎浮树荫。我见彼已。坐彼荫下。舍离一切诸欲染心。厌薄一切不善之法。起分别心。乐于寂定而生喜乐。证得初禅。我今可还念彼禅定。此路应向菩提之道。菩萨如是思惟念已。如法正观一心。而入彼之寂定。望因此道至于菩提。即说偈言。</p>
  <p>　　此法既非是离欲　　亦复非正趣菩提<br>
  　　又非解脱之胜因　　但是身心之苦本<br>
  　　若我于今欲修学　　应当如昔观作田<br>
  　　坐彼阎浮树下荫　　离染获证四禅定</p>
  <p>　　尔时菩萨。复作如是思惟念言。彼之乐者。唯远诸欲及不善法。我今岂可不知彼乐。我今乃可证彼乐故。为欲成就一切知见。菩萨更复如是思惟。我欲成就知见乐者。应得生乐。但我羸瘦无有气力。岂可以身瘦无力故。能得彼乐。我今可为身求力故。而食粗食。或复煮豆。或[麩-夫+并]或麨。或油或酥而涂此身。然后求于暖水澡浴。</p>
  <p>　　尔时菩萨。语彼侍者婆罗门言。提婆仁者。我从今更不用如前饮食活命。我意欲求胜于此食。食以活命。或饮食麨[麩-夫+并]煮豆等。或酥油脂欲涂此身。及暖水浴。汝能为我办此事不。是时提婆白菩萨言。我今无有如是诸事。又我家贫。不能堪办此等诸物。兼复我今若即与仁。亦未卒得。仁但立誓。我当为仁方便求觅。菩萨问言。汝今令我作于何誓。是时提婆白菩萨言。若仁苦行讫了之时。得心愿满。仁于彼时。仁分法分。复至我家。当受我食。菩萨报言。如汝所愿。</p>
  <p>　　尔时提婆婆罗门。闻菩萨如是印可其已。即便奉辞菩萨而去。还诣向彼斯那耶那婆罗门家。到已语彼婆罗门言。仁者庶几复乐法行。今此聚落相去不远。有一沙门行大苦行。彼不食来。年月淹久。今欲求食。或饭麨[麩-夫+并]酥脂蜜等。或复煮豆及涂身油。并须澡浴。仁者今可与彼办之。</p>
  <p>　　尔时军将斯那耶那婆罗门家。有于二女。一名难陀(隋言喜)。二名婆罗(隋言力)。然彼二女。极大端正。可喜无比。世间少双。彼之二女。往昔曾闻。去此北方雪山之下。有一释种聚落处所。名曰迦毗罗婆苏都。彼城之内。有一释王。名为净饭。彼王第一最大夫人。名为摩耶。而彼夫人。生一太子。极甚端正。可喜绝殊。容貌非常。身黄金色。头顶上圆。犹如伞盖。鼻如鹦鹉。臂长至膝。一切身体。悉皆正等。诸根充备。犹如金象。具足三十二大人相。庄严其身。周匝而满八十种好。时彼太子。既诞生已。将向相师婆罗门所占者。其记云。此太子若在家者。必当得作转轮圣王治四天下作大地主。是时具得七宝。正法治化世间。若舍出家。必成多陀阿伽度阿罗呵三藐三佛陀。名称远闻。彼二女闻如此语已。早曾咨父。作如是言。今者既闻。如是释种。其子端正。可喜无双。彼太子可作我夫主。</p>
  <p>　　尔时军将斯那耶那。从彼提婆婆罗门边。传闻菩萨此消息已。语二女言汝姊妹等。心愿应成。所以者何。汝等今速。往诣于彼最大沙门苦行之处。何以故。汝至彼已。请彼沙门布施及食尊重供养。奉油并酥以用涂身。然后别供暖水澡浴。如是因缘。后应得成汝等心愿。</p>
  <p>　　尔时军将二女。闻父如是敕已。将于家常所有之食及油酥等。至于菩萨苦行之处。到已顶礼于菩萨足。将所赍食。奉上菩萨。作如是言。大善尊者。愿食于我此所奉食。</p>
  <p>　　尔时菩萨。从彼二女。受于食已。随意而食。取酥及油。涂摩其身。然后暖水以用澡浴。是时菩萨。以彼油酥。用涂摩身。各随毛孔。悉入其体。譬如土聚。或复疏沙泻酥及油。悉皆浸入。并不复现。如是如是。菩萨身体。所涂酥油。皆悉入尽。并不复现。菩萨是时犹未得复本形身相。</p>
  <p>　　尔时菩萨。饭食已讫。告彼二女。作如是言。汝姊妹等。藉此功德。欲求何愿。时彼二女白菩萨言。大善尊者。我等昔闻有一释种。生一太子。可喜端正。世所无双。我愿彼人作于我夫。菩萨报言。汝姊妹等。我即是彼释种太子。我从今去。愿不更受五欲之乐。我于当来。欲成就阿耨多罗三藐三菩提。愿欲转于无上法轮。</p>
  <p>　　是时彼女姊妹二人。闻此语已。白菩萨言。大圣仁者。此事若然。仁者必定得成于彼阿耨多罗三藐三菩提。成已当至我等之家。愿见我等。我等当为尊者作于声闻弟子。</p>
  <p>　　菩萨复报彼二女言。如是如是。如汝姊妹二人所愿。从此已去。彼之二女。日别送食。以与菩萨。并将酥油。先以涂摩菩萨之身。然后别将暖水。洗浴菩萨身体。乃至渐渐。令菩萨复本身饰相。</p>
  <p>　　尔时菩萨告彼二女。作如是言。汝姊妹等。从今已去。莫作别意。将息身法。但送我食。何以故。我从今后。我若当共女人身根两相触者。无有是处。我意不乐。我意不然。</p>
  <p>　　是时有一牧羊之子。见于菩萨。以苦行故。身大瘦损。彼羊子。见菩萨如是大精勤苦。向于菩萨心生欢喜。即便长跪白菩萨言。大圣尊者。我今意欲承事尊者供养尊重。未审尊者纳受已不。菩萨报言。若知时者。汝欲所作。如是早办。时彼羊子。即为菩萨。涂摩身体。将羊乳汁。奉上菩萨。以用为食。又为菩萨。折尼拘陀大树之枝。插于地上。作于荫凉。时彼所折尼拘陀枝。因以菩萨威神力故。即从地生。更着枝柯叶花子等。皆悉具足。时人见之。唤彼树为羊子所种尼拘陀树。</p>
  <p>　　尔时菩萨。食粗食时。彼五仙人。共相谓言。悉达太子。今已失禅。复其本性。何况不失于持戒也。此今成是懈怠之人。不得寂定。心生愦乱。彼等如是平量讫已。于菩萨边。生疲倦心诽谤之心。舍离菩萨。而别他行。渐至向于波罗奈国。入鹿野园。而修禅定。而有偈说。</p>
  <p>　　彼等苦行五仙人　　见于菩萨啖粗食<br>
  　　谓言无有禅定行　　放逸自养五大身</p>
<div class="jwbt-box"><div class="jwbtbm"><a name=j0676-03-15><a href="0676-03.htm#MENU-top">向菩提树品第三十之一</div></div></a></a>
<p>　　尔时菩萨。欲求于彼粗食之时。止欲令身少得气力。当于是时。而彼善生村主之女。从初始见菩萨已来。起于彼日。为菩萨作布施熟食并及器皿。若布施他。或复于前。未至日中。若见沙门若婆罗门乞食来者。所乞熟食并及食器。而悉布施。复心口念如是之愿。藉此施食。所有功德。回施于彼释种大子所苦行者。愿令成就早得诸通。愿速成就菩提妙果。愿令苦行如心所愿。悉具足满。如是布施行食并器经过六年。</p>
  <p>　　尔时菩萨六年既满。至春二月十六日时。内心自作如是思惟。我今不应将如是食。食已而证阿耨多罗三藐三菩提。我今更从阿谁边。求美好之食。谁能与我。如彼美食令我食已。即便证取阿耨多罗三藐三菩提。时菩萨心作于如是思惟之时。有一天子。知菩萨心如是思惟。速往诣于善生村主二女之边。至彼处已。即告之言。汝善生女。汝若知时。菩萨今欲求好美食。菩萨今须最上美食。食美食已。然后欲证阿耨多罗三藐三菩提。汝等今可为彼备办足十六分妙好乳糜。</p>
  <p>　　是时善生村主二女。闻于彼天如是告已。欢喜踊跃。遍满其体不能自胜。速疾集聚一千牸牛。而[(殼-一)/牛]乳取转。更将饮五百牸牛。更别日[(殼-一)/牛]此五百牛转持乳。将饮于二百五十牸牛。后日[(殼-一)/牛]此二百五十牸牛之乳。还更饮百二十五牛。后日[(殼-一)/牛]此一百二十五牸牛乳。饮六十牛。后日[(殼-一)/牛]此六十牛乳。饮三十牛。后日[(殼-一)/牛]此三十牛乳。饮十五牛。后日[(殼-一)/牛]此十五牛乳。着于一分净好粳米。为于菩萨。煮上乳糜。其彼二女。煮乳糜时。现种种相。或复出于满花瓶相。或现功德河水渊相。或时现于万字之相。或现功德千辐轮相。或复现于斛领牛相。或现象王龙王之相。或现鱼相。或时复现大丈夫相。或复现于帝释形相。或时有现梵王形相。或复现出乳糜。向上涌沸。上至半多罗树。须臾还下。或现乳糜向上。高至一多罗树讫已还下。或现出高一丈夫状。还入彼器。无有一渧。离于彼器而落余处。煮乳糜时。别有一善解海算数占相师。来至彼之处。见其乳糜出现如是诸种相貌。善占观已。作如是语。希有希有。是谁得此乳糜而食。彼人食已。不久而证甘露妙药。</p>
  <p>　　尔时菩萨。至于二月二十三日。于晨朝时。齐整着衣。欲向优娄频蠡聚落而行乞食。渐渐至于难提迦村。至彼村已。在村主家大门之外默然而立。欲求食故。是时善生村主之女。见于菩萨在其门边默然求食。见已即便取一金钵。盛贮安置和蜜乳糜。满其钵中。自手执持。向菩萨前。到已即住白菩萨言。唯愿尊者。受我此钵和蜜乳糜。怜愍我故。</p>
  <p>　　尔时菩萨。见彼乳糜调和于蜜。内心如是思惟念言。我今得好封疮之药。是故我今应须强发精进之行。欲证甘露及正法故。又我久来失此法体及是法行。今日应须生道路故。我今发是誓愿之相。我办是意。如我今日此所和蜜功德乳糜。依时奉持抟食之食。依法食已。我应须度死命鬼界。伏彼死命鬼军之众。度于彼岸。</p>
  <p>　　菩萨如是思惟念已。受彼乳糜。而问善生村主女言。姊善仁者。我若食此乳糜讫后。将此钵器。付嘱与谁。善生女言。付与仁者。菩萨复言。我如是器。无有用处。善生女言。仁者随意思念所作。又我从来布施他食。恒常备办并器布施。</p>
  <p>　　尔时菩萨。受彼食已。从于优娄频蠡聚落正念而出。安庠渐至尼连河岸。到已即便持所得食。安置一边清净之地。脱衣入彼河中。澡浴除身热气。菩萨澡浴身体之时。虚空诸天。以天种种微妙香末。和彼水雨。种种杂下。雨于水上。</p>
  <p>　　尔时彼处尼连禅河。以诸末香种种众花弥满水上。合杂而流。是时菩萨。于彼水中。既澡浴已。取其袈裟。于水中濯出捩晒干。着于体上。欲渡彼水。波流湍疾。身体尪羸。不能得越。兼复六年精勤苦行。身力劣弱。不能得济彼河之岸。</p>
  <p>　　尔时彼河有一大树名頞谁那(隋言今者)。彼树之神。名柯俱婆(隋言小峰)。住依彼树。时彼树神。以诸璎珞庄严之臂。引向菩萨是时菩萨。执树神手。得渡彼河。菩萨所浴河内香水。一切诸天。各各分取。将还宫殿。以此功德吉祥水故。将洒自宫。</p>
  <p>　　尔时彼河尼连禅主。有一龙女。名尼连茶耶(隋言不寡)。从地踊出。手执庄严天妙筌提。奉献菩萨。菩萨受已。即坐其上。坐其上已。取彼善生村主之女所献乳糜。如意饱食。悉皆净尽。菩萨既食彼乳糜已。缘过去世行檀福报业力熏故。身体相好。平复如旧。端正可喜。圆满具足。无有缺减。</p>
  <p>　　尔时菩萨。食彼糜讫。以金钵器。弃掷河中。时海龙王。生大希有奇特之心。复为菩萨难现世故。执彼金器。拟欲供养。将向自宫。是时天主释提桓因。即化其身。作金翅鸟金刚宝嘴。从海龙边。夺取金钵。向忉利宫三十三天。恒自供养。于今彼处三十三天立节。名为供养菩萨金钵器节。从彼已来。至今不断。</p>
  <p>　　尔时菩萨。食糜已讫。从坐而起。安庠渐渐向菩提树。彼之筌提其龙王女。还自收摄。将归自宫。为供养故而有偈说。</p>
  <p>　　菩萨如法食乳糜　　是彼善生女所献<br>
  　　食讫欢喜向道树　　决定欲证取菩提</p>
<div class="jwbt-box"><div class="jwbt"><a name=j0676-03-16><a href="0676-03.htm#MENU-top">佛本行集经卷第二十六</div></a></a>
<div class="jwbtbm"><a name=j0676-03-17><a href="0676-03.htm#MENU-top">向菩提树品第三十之二</div></div></a></a>
<p>　　尔时菩萨于河澡浴。食乳糜休身体光仪。平复如本。威力自在。安庠面向菩提树。时作是行步。犹如往昔诸菩萨行。所谓渐渐调柔。行步意喜。来者随施。行步安住。犹如须弥山王。巍巍而行。无恐畏行。不浊乱行。心知足行。不急疾行。不迟缓行不蹶失行。两足周正不相揩行。不相逼行。不星速行。不摇身行。安隐而行。清净而行。精妙而行。无患害行。师子王行。大龙王行大牛王行。如雁王行如象王行。不恇怯行。无疑滞行。无怪误行。广宽博行那罗延行。不触地行。千辐相轮。下地而行。以脚足指网缦所罗。甲如赤铜色泽而行。行步振遍大地而行。行步犹如大山谷响出声而行。行步之时。有坑坎处皆悉平正。自然而行。地上所有土沙砾石。皆除而行。以足网缦放光明。触罪类众生。安住不动。善行而行。行步清净。生妙莲花。蹋彼莲花台上而行。以往昔行净善行故。而得此行。往昔诸佛。坐于师子高座之上。承行而行。心意牢固。如金刚行。闭塞一切诸趣稠林。堂堂而行。能为切诸趣众生。生安乐行。摧折一切魔幢而行。破坏一切魔力而行堆压一切魔气而行。打碎一切魔威而行。减削一切魔业而行。消散一切魔众而行。堕落一切魔势而行。捐舍一切魔行而行。杀害一切魔军而行。割断一切魔网而行。伏诸非法一切邪众。如法摄受外道而行。照朗烦恼翳暗而行。散助烦恼朋友而行。威力覆蔽释天梵天大自在天护世诸天无畏而行。于此三千大千世界。唯自一人。独尊而行。不从他学。而自证道。分明而行。欲证一切种智而行。正念正意。知足正行行行而行。欲灭生老病死而行。欲趣向彼常乐我净微妙最胜无畏之处。欲入涅槃城门而行。有如是行。菩萨而行。面正向彼菩提之树。直视而行。</p>
  <p>　　尔时菩萨。复作如是思惟念言。我今至此菩提道场。欲作何座证阿耨多罗三藐三菩提。即自觉知应坐草上。是时净居诸天子等。白菩萨言。如是如是。大圣仁者。所有过去诸佛如来欲证阿耨多罗三藐三菩提者。皆悉坐于铺草之上而取正觉。</p>
  <p>　　尔时菩萨复作如是思惟。谁能与我如是之草。心思惟已左右前后。四顾观看。是时忉利帝释天王。以天智知菩萨心已。即化其身。为刈草人。去于菩萨。不近不远。右边而立。刈取于草。其草青绿。颜色犹如孔雀王项。柔软滑泽。而手触时。犹如微细迦尸迦衣。其状如是。色妙而香。右旋宛转。</p>
  <p>　　尔时菩萨。见于彼人去已不远在右边刈如是等草。见已渐渐至彼人边。到已宽缓。问彼人言。贤善仁者。汝名字何。彼人报言。我名吉利。菩萨既闻彼人名已。如是思惟。我今欲求自身吉利。亦为他人以求吉利。此名吉利。在于我前。我今决当得证阿耨多罗三藐三菩提。</p>
  <p>　　菩萨如是心思惟已。更出如是美妙音响。语彼人言。其语犹如过去一切诸菩萨等微妙音声。所谓实语不虚发言用真正言。出清亮声。润泽之声。妙声。喜声。闻承奉声。闻不违声。闻流靡声。化声。导声。不謇吃声。不缩呻声。不粗涩声。不双破声。软滑泽声。甜淡美声。分明的的遥入耳声。闻心口意皆悉喜声。闻已除灭欲痴嗔恚斗诤忿怒。皆悉令得清净之声。闻如迦罗频伽鸟声。命命鸟声。雷隐隐声。如诸音乐歌赞咏声。深远高声。无障碍声。非鼻出声。清净之声。真正之声。实语之声。如梵天声。如海波声。如山崩声。震动之声。如诸天王所赞叹声。诸阿修罗歌咏美声。深难得底断魔力声。降伏一切诸外道声。师子之声。驶风之声。象王之声。如云磨声。能至十方佛刹土声。告诸所化众生之声。不急疾声不迟缓声。不停住声。不缺减声。不浊秽声。合一切声。入诸声声。解脱之声。无系缚声。无染着声。合语义声。依时语声。不过时声。巧能宣说八千万亿法门之声。无壅塞声。不止息声。能辩一切诸声之声。随心能满一切愿声。能生一切安乐之声。示现一切解脱之声。流通一切诸道路声。众中说时。不出众外。令诸大众欢喜之声。声出之时。顺于一切诸佛法声。</p>
  <p>　　菩萨以此如是众声。告语于彼刈草之人。作如是言。仁者汝能与我草不。其化人报言。我能与。是时帝释所化作人。即便刈草。以奉菩萨。其草净妙。菩萨即取彼草一把。手自执持。当菩萨取彼草之时。其地即便六种震动。是时菩萨。将于此草安庠。面向菩提树下。</p>
  <p>　　尔时菩萨。持草行时。中路忽有五百青雀。从十方来。右绕菩萨三匝讫已。随菩萨行。又复五百拘翅罗鸟。四方而来。如前围绕。又复五百孔雀而来。乃至略说。五百白鹅。五百鸿鹤。五百白鸥。五百迦罗频伽之鸟。并其五百命命之鸟。五百白象。皆悉六牙。五百白马。头耳乌黑。[騣-凶+(鬯-匕)]尾悉朱。长而披散五百牛王。并皆斛领。犹如黑云。</p>
  <p>　　是时复有五百童子五百童女。各以种种诸妙璎珞庄严其身。五百天子。五百天女。五百宝瓶。以诸香花。满于其中。又盛种种诸妙香水。无人执持自然空行。</p>
  <p>　　又世间中。所有一切吉祥之事。皆从四方。云雨而来各在菩萨右边。围绕经三匝已。随菩萨行。</p>
  <p>　　又世间中。所有树木。一切药草。菩萨行时。从根悉伏。向于菩萨。</p>
  <p>　　又复四方微妙凉冷调和之风。吹诸翳障。皆悉清净。无云无雾。无烟无尘。</p>
  <p>　　上虚空中。复有无量千万诸天。菩萨当向菩提树时。悉随而行。皆各一时欢喜踊跃。遍满其体。不能自胜。歌唱叫唤。或口呼啸。作种种声。弄其天衣及宝璎珞。又复出声。作如是言。今此阎浮。有佛世尊出现于世。</p>
  <p>　　复有无量净居诸天。来在菩萨左右前后。顶礼菩萨如是白言。大圣尊者。仁昔长夜。恒常乞愿。今日所愿以得成就。世间所有一切诸天。堪为仁作吉祥之事。能与仁作吉祥之相又复能成仁心愿者。彼等悉来在菩萨前。菩萨面向菩提树时。相随而进。菩萨欲至菩提树下。是时其地六种震动。</p>
  <p>　　又复菩萨行步之时。如师子步。如龙王步。如牛王步白雁王步。如象王步。无怖畏行。无障碍行。无染着行。除灭一切。毛不竖行。无人降伏。往昔善行禅定真正最胜而行。最上最妙。伏诸怨行。断绝一切不利益行。欲取无上法宝故行。取无上乐摄受故行。欲取最上寂定故行。行步之时。地上所有一切众生。闻地动声。地居诸天。阿修罗等。一切诸龙。诸乾闼婆。一切诸鸟。四足人等皆悉闻彼震动之声。心生疑怪。处处观看有何异事有何因缘。大地如是涌没摇动。</p>
  <p>　　尔时彼地。有一龙王。名曰迦茶(隋言黑色)。其龙长寿。经历劫数。曾见往昔多诸佛来。又龙日月。昼夜甚长。睡眠未久。见大地动。复闻震声。即便惊寤。寤已忽起。速疾从自宫殿而出。出外观看四方之时。迦茶龙王。观四方已。见自居处。相去不远。有一菩萨。安庠而行。时彼龙王。见此菩萨。预先瑞相。犹如过去诸大菩萨发心欲向菩提树下一种无异。见是相已更无疑心。决定知此菩萨大士。当得证于阿耨多罗三藐三菩提。生大欢喜。即便说偈。一心合掌。而赞叹言。</p>
  <p>　　威德巍巍大仁者　　如我曾见过去时<br>
  　　有诸菩萨来此中　　仁今亦然无有异<br>
  　　今见仁者到斯处　　决定作佛必无疑<br>
  　　世尊徒步甚安庠　　先举右脚而行动<br>
  　　观于诸方心谛视　　应当定作佛世尊<br>
  　　仁今从此吉祥边　　乞一把草手持执<br>
  　　正面趣向于道树　　决定今作三佛陀<br>
  　　诸方四面凉冷风　　犹如牛王作声向<br>
  　　又有诸鸟来翼从　　前后左右四面围<br>
  　　世间黑闇昼夜昏　　无明愚痴之所覆<br>
  　　仁圣成就丈夫已　　必出大光普照明<br>
  　　又复灵异诸兽来　　百千万众前后绕<br>
  　　如彼轮回右旋转　　仁今决定作世尊<br>
  　　又复象马诸畜生　　并诸幢鬘等来至<br>
  　　星速急疾向菩萨　　决知当作佛世尊<br>
  　　又复一切净居天　　持其清净庄严体<br>
  　　曲躬顶礼于仁者　　知仁决作佛世尊<br>
  　　仁今将此有漏心　　又为一切烦恼逼<br>
  　　今得除灭彼结惑　　必成无上胜菩提<br>
  　　仁今具足微妙法　　甚深难测不思议<br>
  　　证已俯仰行步宽　　是故我心无疑滞<br>
  　　仁今种种皆如法　　所说最上更无过<br>
  　　一切天人无等伦　　是故我心无疑滞</p>
  <p>　　尔时黑色龙王。将如是偈。叹菩萨已。心大欢喜。踊跃无量。合十指掌。在菩萨前。顶礼菩萨。是时菩萨。语龙王言。大善龙王。如是如是。如汝所说。我今必成阿耨多罗三藐三菩提。而说偈言。</p>
  <p>　　大善龙王如汝言　　此为增益我精进<br>
  　　我今必成无上道　　一切世间无等双<br>
  　　如余所见相庄严　　大吉祥瑞为我助<br>
  　　我今于此烦恼海　　必度彼岸无有疑</p>
  <p>　　尔时黑色龙王。有一龙妃。名曰金光。而彼龙妃复与无量诸龙女等。左右围绕。其手各执诸妙香花末香涂香杂色衣服宝幢幡盖种种璎珞。作天音乐。其乐音中。各作种种歌赞咏声。而叹菩萨。随菩萨行。歌音声中。出如是偈。颂菩萨言。</p>
  <p>　　世尊身意卓不移　　无惊无怖而定住<br>
  　　欢喜踊跃离诸欲　　嗔痴悉舍无处贪<br>
  　　尊能为世作医师　　是故我今头顶礼<br>
  　　世间诸使烦恼厚　　无能解脱离彼缠<br>
  　　诸根自伏复伏他　　能拔众生诸毒箭<br>
  　　无归护处能归护　　世间幽瞑作导师<br>
  　　三界灯明仁独尊　　是故我等今顶礼<br>
  　　世尊无人能伏得　　以尽贪嗔及无明<br>
  　　离诸烦恼欲染情　　是故我今头顶礼<br>
  　　烦恼刺入众生意　　无有人能拔出之<br>
  　　世尊今作大医师　　能治彼等大苦恼<br>
  　　无依止者作依止　　无导师处作导师<br>
  　　黑暗遍于三界中　　世尊光明普能照<br>
  　　如我今见诸天众　　持妙香花满虚空<br>
  　　舞弄璎珞皆散衣　　我见如是预相已<br>
  　　斟量斯事无虚谬　　仁今作佛心喜欢<br>
  　　速往菩提德树边　　降伏彼等四魔众<br>
  　　掴裂烦恼[革*卬]罗网　　疾成无上寂涅槃<br>
  　　犹如往昔诸智人　　到于此处取正觉<br>
  　　仁者今已来至此　　我知作佛定无疑<br>
  　　世尊昔在因地时　　行行劫数千万亿<br>
  　　精苦勤劬不暂息　　望取正觉证真如<br>
  　　今时已至愿莫停　　速诣于道树下坐<br>
  　　正心依彼树王者　　决证菩提无有疑</p>
  <p>　　尔时菩萨。闻是偈已。安庠而行。向菩提树。于其中间。心如是念。此欲界内。是彼魔王波旬为主自在统领。我今应当语彼令知。若不告彼而取证于阿耨多罗三藐三菩提者。我则不成名为大觉。所以者何。为欲降伏魔波旬故。摄受彼故。亦兼摄受降伏一切欲界诸天。彼之魔众。魔宫殿中。复有无量无边诸魔眷属诸天。已于往昔。种诸善根。若闻我作师子吼声。若见我证阿耨多罗三藐三菩提时。则彼悉来向于我边。当发阿耨多罗三藐三菩提心。</p>
  <p>　　尔时菩萨。思惟是已。从于眉间白毫相中。放一光明。名能降伏散魔军众。放此光已。应时即至魔之宫殿。翳彼一切诸魔旧宫本业之光。又复斯光傍遍三千大千世界。作大光明。一切皆满。时菩萨放彼光明中。魔王波旬。自然而闻如是偈声。</p>
  <p>　　世间有一大众生　　经历多劫行行满<br>
  　　净饭大王之太子　　弃舍王位而出家<br>
  　　彼欲开发甘露门　　今来趣向菩提树<br>
  　　汝身若有大气力　　可诣树下共试看<br>
  　　其今已达彼岸边　　彼欲度他令到彼<br>
  　　菩萨既以自觉了　　今复更欲觉于他<br>
  　　又自得彼寂定禅　　更欲教人令寂静<br>
  　　既自行无系缚路　　欲教他趣解脱城<br>
  　　破散三恶悉使空　　充溢人天道令满<br>
  　　示现禅定五通力　　安置令知甘露宫<br>
  　　其今不久证大明　　必当虚空汝境界<br>
  　　愚痴黑暗嗔恚侣　　损汝朋党悉无余<br>
  　　既被摧碎走无方　　当尔时心作何计<br>
  　　彼若证于甘露法　　常乐我净湛然安</p>
  <p>　　尔时欲界魔王波旬。从光明中。闻是偈已。于睡眠中。心忽惊动。自然梦见。三十二种。不吉祥相。何等名为三十二梦。</p>
  <p>　　所谓梦见其诸天界自许宫殿。悉皆黑暗。无有光明。</p>
  <p>　　见自宫中。有诸沙砾粪秽盈满。</p>
  <p>　　见自身体。恐怖不乐。无有心情。</p>
  <p>　　见其自身。诸方驰走。</p>
  <p>　　见其自身。头上天冠忽然堕落。遗失革屣。徒跣而行。</p>
  <p>　　见自咽喉。唇齶干燥。身体寒热。</p>
  <p>　　见自园中。所有树木。枝叶花果。悉皆干枯。</p>
  <p>　　见诸池泉。所有诸花。皆悉枯竭。</p>
  <p>　　见自园中。所有诸鸟。鹦鹉鸲鹆。孔雀鸳鸯。鸿鹤鸬鹚。及拘翅罗命命鸟等。翎羽衣毛。悉皆毻落。</p>
  <p>　　见其宫内。所有音声乐器之具。螺鼓琴瑟箜篌笙簧。所有一切。五种音声。悉皆破折。断坏故败。狼藉在地。</p>
  <p>　　见其从来所爱左右。皆悉自然远离其身。忧愁困苦。却住一面。独卧地上。</p>
  <p>　　见其端正可喜玉女。赤露拳挛。自举两手。以拔头发。卧于地上。</p>
  <p>　　见诸魔子巧智辩者。悉皆趣向菩提树下。顶礼于彼菩萨之足。</p>
  <p>　　见其四个所爱之女。各举两手。大声号哭。作如是言。呜呼呜呼。阿耶阿耶。</p>
  <p>　　见其自身所著衣裳。垢腻不净。</p>
  <p>　　见其自身。为诸尘土之所坌秽。周遍满体。</p>
  <p>　　见其自身。忽然瘦劣。无有精光。</p>
  <p>　　见自宫殿。城壁户牖。楼橹窗门。却敌雀挆天井。皆悉崩颓落坏。</p>
  <p>　　见其所有诸大兵将。夜叉罗刹。或鸠槃茶。或复龙王。彼等悉皆垂于两手。或时举臂。拍头捶胸。各各受于极大苦恼。</p>
  <p>　　见其所有一切欲界诸天主等。四镇天王。帝释夜摩。兜率化乐。化化自在。皆悉号哭。沥泪满面。走向菩萨。观菩萨面。立菩萨前。</p>
  <p>　　见其在于斗场之内。刀仗矢刃。自许左右及眷属等。悉舍魔王。诸方驰走。</p>
  <p>　　见其从来吉祥之[卸-ㄗ+并]。皆崩破坏。</p>
  <p>　　见那陀罗天仙。口唱不吉祥事。</p>
  <p>　　见有一神。名为欢喜。当门作声。如是唱说。称不欢喜。</p>
  <p>　　见虚空中。尘雾烟云。悉皆遍满。</p>
  <p>　　见守魔宫功德大神。举声大哭。</p>
  <p>　　见其从来自在之处。成不自在。</p>
  <p>　　见自朋友。悉成怨仇。</p>
  <p>　　见诸魔宫。或成黑暗。或复失火。悉皆烧尽。</p>
  <p>　　见其一切诸魔宫殿。震动不安。</p>
  <p>　　见其所有树木丛林。或被他斫。或自倒地。</p>
  <p>　　见其所有思念判事。或作方计。竟日筹量。不得一口。唯有乱心。</p>
  <p>　　尔时欲界魔王波旬。见如是等三十二梦不祥相已。从睡而寤。遍体战栗。心意不安。内怀恐惧。普唤一切魔家眷属。皆令集聚。及其宫内。左右侍臣。并大兵将。当诸城门守护之人。向说夜梦所见之事。汝等诸人。我昨夜梦。见诸变怪。如前所说。我见如是不祥梦已。甚大恐怖。身心不安。以是生疑。忽然睡觉。我应不久必失此处。恐畏更有或大威德福力之人。来生此处。替代于我。而说偈言。</p>
  <p>　　昨夜光明自然现　　光明中说此偈言<br>
  　　释种太子今出家　　三十二相庄严体<br>
  　　出家苦行六年满　　今渐来向道树间<br>
  　　自觉觉他以菩提　　汝若有力共彼试<br>
  　　彼种善根劫千亿　　今得菩提证正真<br>
  　　破汝境界悉当空　　汝若不能折伏彼<br>
  　　彼证甘露身常住　　欲破汝等此魔宫<br>
  　　是故我告汝诸魔　　若有强力早向彼<br>
  　　沙门独自在树下　　速疾破彼莫令全<br>
  　　汝等若取我爱言　　为我办具四兵众<br>
  　　世间多有辟支佛　　彼今出已令涅槃<br>
  　　望我独自作法王　　不令断绝如来种</p>
  <p>　　尔时魔王波旬长子。名曰商主。时彼商主。即便以偈。白其父言。</p>
  <p>　　父王何故面无色　　心战身体无威光<br>
  　　看此形相似大惊　　未审曾见闻何事<br>
  　　唯愿向子等实说　　如所闻见一一论</p>
  <p>　　时魔波旬。还以偈告其子商主。作如是言。</p>
  <p>　　子汝今当善谛听　　昨夜我梦甚异常<br>
  　　若我众中具说之　　大众闻皆绝倒地</p>
  <p>　　时魔波旬长子商主。复更以偈报其父言。</p>
  <p>　　大众倒地不敢辞　　入阵若退是大苦<br>
  　　若梦见有如是相　　宁住莫斗被他追</p>
  <p>　　时魔波旬复还以偈告其子言。</p>
  <p>　　丈夫发意取斗胜　　可以不胜即斗休<br>
  　　彼独沙门何所能　　我到树下当起走</p>
  <p>　　是时商主复更以偈白其父言。</p>
  <p>　　有力众力弱力人　　独一智慧胜他斗<br>
  　　萤火虫满三千界　　一日出世悉能遮<br>
  　　若人自慢心不思　　贡高欺他不广问<br>
  　　诸智人来相开谏　　若不取语此难治</p>
  <p>　　尔时菩萨。向菩提树。未至彼处。其间见一庵罗之树。谓言此是菩提之树。菩萨至彼树下欲坐。意中以为菩提之树。是时彼地。以菩萨身威德力故。重不能禁。欲陷向下。</p>
  <p>　　尔时菩萨。如是思惟。世有二人行坐之处。其地陷没。何等为二。一者断绝诸善根尽。二者福德诸善深多计。我即今应非是断善根尽人。此或应非菩提树下。</p>
  <p>　　尔时色界净居诸天。为幖帜真菩提树故。悬妙缯幡。置于其上。又复彼中所有诸树。枝干悉倾向菩提树。是时菩萨。即知此是真菩提树。便舍于前旧庵罗树。回步安庠。渐渐而向菩提树边。</p>
  <p>　　尔时菩萨。当向菩提树下行时。有一夜叉。名曰香兽。守护于彼。菩提之树。去树不远。停止其中。见菩萨来。得急即告更一同伴。名为赤眼。别夜叉言。仁者汝来。我今语汝。汝须知觉。汝速为我。往欲界主魔王边。咨道如斯语。昔拘留孙。及拘那含。并迦葉等。诸大仙圣。于此地中所居之处。成大等觉。今复更有精进之人。功德圆满。菩提行备以具足。得三十二相。侵于魔王境界所住。是彼释种净饭王子。名悉达多。已舍苦行。得于正念。来至于此最胜地处。而欲居停。愿大王知时。赤眼闻香兽夜叉如此语已。速往诣于魔波旬所。既到彼已。如上所语。悉具说之。</p>
  <p>　　尔时欲界魔王波旬。从彼赤眼夜叉边。闻如此语已。即便召唤他化自在一切诸天。化乐兜率。三十三天。四天王等。并地居天。诸龙夜叉。诸乾闼婆。及阿修罗。紧陀罗。摩睺罗伽。鸠槃茶。罗刹毗舍遮等。一切大众。而敕之言。汝等悉集。听我处分。有一释迦种姓之子。欲取菩提。我等相共至于彼处。断其如此勇猛之心。勿令取证。</p>
  <p>　　尔时魔王长子商主。白其父王魔波旬言。父王如是。子心不乐。何以故。而今父王。欲共悉达菩萨大士而作怨仇。唯恐后时。父王内心。悔无所及。作是语已。时魔波旬。告子商主。作如是言。咄汝小儿。愚暗浅短未曾知我变化神通。未曾睹我自在威力。</p>
  <p>　　尔时商主。白其父言。父王当知。我非父王愚痴之儿。亦非不知父王神通威力自在。但父王今未知悉达菩萨神通。未见悉达菩萨德力。其事虽然。但愿父王。至于彼边。应当自见应当自知彼之神通。</p>
  <p>　　尔时欲界魔王波旬。不取其子商主之言。闻已忽然装束四种精锐兵众。悉令聚集。带甲持仗。譬如大力最猛健将。率领可畏杂种军众人。睹之时能令毛竖。世未曾见。又未曾闻。如是无量百千万亿天神鬼兵。所谓一身能现多种百千面孔。其一一面。能出无量种种蛇身。手脚缭戾。形容可畏。皆执弓箭槊矛槌棒斧凿刀剑最胜金刚诸器仗等。或复身体头目手足。众杂异形。或复顶上大火炽然。或于肚边。出极猛火。或复语言粗涩叫唤。或执犁木。或持杵等。如是诸物。眼孔可畏。或眼睛睐。视眄高低。或口喎斜。而复多齿。其舌广大。现多种形。或舌下垂。或舌拳缩。犹如礓石。或眼放光。犹如黑蛇其中毒满。或有颈项缠绕诸蛇。或有手执蟒蛇而食。犹金翅鸟从海取龙而啖食之。或复手执人肉骨血头目支节而啖食之。或手执人五脏肠肚粪秽而食。或有青眼如师子王。喧张可畏。或眼凹凸。开合放光。或复骑于猛火大山。乘空而来。或两肩头擎于焰火。炽燃如山。或于地上。两手拔树合根。担来其中。或有耳如羖羊。或如簸箕。或如蚌蛤。或如象耳。或如猪耳。或垂朵耳。或复有肚如病水人。脚胫细弱。身体羸瘦。或鼻匾[匚@虎]。或腹如瓮。足如覆钵。身体皮干。犹如曝脯。其肉枯燥。血脉干竭。或复割截手足而悬。或复斫头而手中执。或身出血。更互相饮。饮已复吐。或吐白沫。或饮融铜。或吞铁丸。或刖手足肘膝而行。或唯骨身无有皮肉。或作猪形。或驴骡形象形马形骆驰牛羊羖羝[尸@((二*人)/?)]兜水牛狐兔[犛-未+牙]牛駏驉摩竭鲸鹢师子虎狼熊罴禽[狂-王+百]猕猴豺豹野干狸狗。诸如是等。种种形容。作大恐怖。作大可畏。如是军众悉皆整备。俨然承奉。待命即行。</p>
<div class="jwbt-box"><div class="jwbt"><a name=j0676-03-18><a href="0676-03.htm#MENU-top">佛本行集经卷第二十七</div></a></a>
<div class="jwbtbm"><a name=j0676-03-19><a href="0676-03.htm#MENU-top">向菩提树品第三十之三</div></div></a></a>
<p>　　尔时魔王。即告赤眼夜叉之使。作如是言。谓汝赤眼。汝今见此军众以不。有谁辄欲侵我境界。是时赤眼夜叉之使。即白其王魔波旬言。大王。当知此是释种净饭王子。名悉达多。从彼善生村主女前。犹如牛王。作大音声。向于吉利刈草人边。乞得一把。有一树名羖羊多罗尼拘陀树。渐渐而来。复有五百青雀围绕。以初春月所出可爱一切树木。悉着花果。枝柯自垂。无识诸树。犹尚倾头。低而供养。震动大地。欲向于彼菩提树下。</p>
  <p>　　尔时波旬。既见菩萨欲向于彼菩提树下。作是思惟。愿此释种。向余树下。铺草而坐。莫向于此菩提树坐。其心如是思惟念已。告彼一切夜叉众言。汝等一切诸夜叉辈。宜减少许夜叉之众。速往诣彼菩提树下。伏藏而住。慎莫使此释种之子趣向于彼菩提树间。其夜叉等。白魔王言。谨依大王严命所敕。是时夜叉。即便抽减少许人众。去彼菩提树下不远。伏藏而住。其彼魔家诸夜叉众。遥见菩萨欲来向于菩提树时。身体赫奕。犹如金山照耀放光。不可譬喻。其夜叉众。既睹见已。即说偈言。</p>
  <p>　　此必千光新日出　　威德照耀如金山<br>
  　　怜愍一切诸天人　　渐到树王如师子</p>
  <p>　　时彼树林所守护神。即以偈颂报答于彼诸夜叉言。</p>
  <p>　　世尊千劫功德圆　　备满六度施戒忍<br>
  　　精进禅定及智慧　　具足一切诸庄严<br>
  　　今渐来至向树王　　欲证无上菩提道<br>
  　　诸天及人八部众　　思惟如是悉随行</p>
  <p>　　尔时彼诸魔家眷属夜叉众等。闻此偈已。皆悉离彼菩提树侧。星散而走。是时菩萨渐渐来到十六种相功德具满地分之处。何等名为十六种相。所谓彼地劫烧之时。最后燃尽。劫初立时。最在先成。</p>
  <p>　　又复彼地。所出诸草。最胜最妙。所谓优波罗。波头摩。拘勿头。分陀利。充足不少。</p>
  <p>　　又复彼地。于阎浮提。最在于中。</p>
  <p>　　又复彼地。不居顽钝愚痴众生。唯住圣种大福德人之所行坐。</p>
  <p>　　又复彼地。无诸坑坎。四面空宽。平整之处。</p>
  <p>　　又复彼地。不下不高。清净洪满。犹如手掌。</p>
  <p>　　又复彼地。多有诸花。优波罗。波头摩。拘勿头。分陀利。自然生长。</p>
  <p>　　又复彼地。悉为一切圣人通知。</p>
  <p>　　又复彼地。自然显现。</p>
  <p>　　又复彼地。于一切时。恒居圣人。不曾空阙。</p>
  <p>　　又复彼地。终无有人能得降伏。</p>
  <p>　　又复彼地。名称远闻。所谓师子最高之座。</p>
  <p>　　又复彼地。其有心觅。过不能得。所谓若魔魔家眷属。</p>
  <p>　　又复彼地。于一切地。最在中齐。</p>
  <p>　　又复彼地。金刚所成。</p>
  <p>　　又复彼地。所生诸草。正高四指。柔软青绿。如孔雀项。触时犹如迦尸迦衣。颜色微妙。可喜端正。香气芬芳。头悉右旋。往昔有诸转轮圣王。悉皆知闻此可爱乐希有之事。是故恒来往彼观看此之地处。</p>
  <p>　　尔时菩萨。临欲至彼菩提树侧。是时其地。自然扫除。清净严丽。香汁涂洒。可喜端正。令心乐观。又无一切砂砾瓦石蒺[卄/梨]棘刺诸恶草等。是时菩萨。初执草行。用于左手。后至树下。即以右手柔软五指。罗网庄严。赤色犹如燕脂所涂。从左手取彼一把草。安稳欲置菩提树下。东面持草。掷于地上。根即向树。菩萨心发如是之愿。我今于此处所坐已。越烦恼海。度至彼岸。时菩萨掷彼一把草至地。犹如[卸-ㄗ+并]中置华。或如河旋。或如万字。</p>
  <p>　　尔时菩萨。见自所执草漫掷地自然不乱。有如是等吉祥之相。口作是言。如我今日所掷之草。应乱不乱。此吉祥相表。我在于乱世间中。必定当证不乱之法。菩萨如是掷草铺已。是时彼地六种震动。</p>
  <p>　　时欲界主魔王波旬。至菩萨所。而作是言。谓刹利子。汝今不合在此树下铺草而坐。何以故。其此树下。于夜半中。多有无量毗舍遮鬼及富多那夜叉罗刹。数数恒来啖食人肉。今此树北。别有一林。是大仙人所居停处。彼之处所。名曰优娄频螺聚落。可喜端正。人所乐观。汝释子宜至于彼地随意而坐。</p>
  <p>　　尔时菩萨。报彼魔王。作如是言。汝魔波旬。可不知耶。我在于山阿兰若处空闲泽中。或在树下。或在冢间。或居林内。夜半安然。心无所畏。又复我今亦非无智。亦复非是。无方便力。非如凡人至于此地。但我久知。往昔诸佛。在此树下无畏之处。得成圣道。以如是义。我故来此。</p>
  <p>　　尔时别更有一夜叉。在于魔王波旬右立。时彼夜叉。语菩萨言。汝释种子。今何苦用此树下坐。自外四边。大有余树。汝可速疾移他处去。时菩萨报彼夜叉言。我有心愿。于余树下。不能得成所愿。唯在于此树下。决定当成。余处不得。</p>
  <p>　　时彼夜叉。白其魔王。作如是言。大王。今闻彼言以不。更作何事能得彼去。魔波旬。报彼夜叉言。我今唯应种种方便。作勤劬心。断彼不听于此处坐。</p>
  <p>　　尔时菩萨。见魔波旬作如是言。铺草而坐。内心思惟。发如是愿。我今坐彼往昔过去诸佛所坐金刚之处。坐已当伏魔王波旬。我今此处坐已。断灭欲嗔恚痴诸烦恼等。我今此处坐已。当证微妙甘露清凉之法。</p>
  <p>　　尔时菩萨。所铺之草。其根向内。头皆向外。铺已右绕彼菩提树三匝讫竟。加趺而坐。身心端直。如蛇缠身。卓然不动。口三唱言。我证甘露。我证甘露。我今定当证得甘露。而菩萨心。发于如是弘誓之愿。我坐此处。一切诸漏。若不除尽。若一切心。不得解脱。我终不从此坐而起。有偈说言。</p>
  <p>　　菩萨树下加趺坐　　如以大蛇自缠身<br>
  　　发于如是弘誓心　　事若不成不起坐</p>
  <p>　　尔时魔王波旬。从彼地所。隐身不现。经少时间。即化其身。头发解乱。尘土满身。着粗褐衣。口唇干燥。状若饥渴。手中执持一大束书。速疾而来。向菩萨所。立菩萨前。将所持书。掷与菩萨。口如是言。此一封书是汝释种摩那摩许。遣我送来。此一封是尼娄驮许。此一封是难提迦许。此一封是拔提伽许。此一封书是难陀许。此一封是阿难陀许。自外诸书各各是彼诸释种子。寄与汝来。时一书上。伪抄不实虚妄言辞。作如是语。提婆达多。今在于此迦毗罗城。以受王位。入汝宫内。尽皆纳受汝之妃后。取于汝父净饭大王。系牢狱中。自余叔父白饭斛饭。并甘露饭。一切宿老诸释种王。尽皆驱逐。遣出城外。汝见此书。速疾须来。汝用住彼阿兰若为。</p>
  <p>　　尔时菩萨。闻是语已。心发如是三种思惟。因婇女故。发于欲心。而我妃后。提婆达多。实能纳也。因提婆达。起斗诤心。彼实能夺我之国土父王位乎。因释种故。生杀害心。彼等何故。各自惜身。不护我父。菩萨复更如是思惟。世间境界。悉皆无常。秽污不净。念念生灭。无暂住时。思惟一切。皆悉是于破坏之法。生已即灭。如是思惟。便断欲心。发出家心。息诤斗心。起慈愍心。断杀害心。生悲哀心。如是等事。我久弃吐。思惟是已。即发舍心。</p>
<div class="jwbt-box"><div class="jwbtbm"><a name=j0676-03-20><a href="0676-03.htm#MENU-top">魔怖菩萨品第三十一之一</div></div></a></a>
<p>　　尔时菩萨。在于菩提树下坐已。时菩提树所守护神。生大欢喜。心意踊跃。遍满其体。不能自胜。即解其身所有璎珞。并散头髻。速疾而向于菩萨所。以最胜妙吉祥之事。赞美菩萨。内心殷重。发大希奇。悉命诸亲及其眷属。守护菩萨。恭敬俨然。</p>
  <p>　　尔时彼处。四面林木。无问大小。所有树神。各从其树出身。来到护菩提树神边问言。大善树神。今在于汝树下坐者。此是何人。我等由来。未曾闻见。最妙最胜身。为一切诸相庄严。如天中天。作是语已。其护菩提树神。告彼诸树神言。汝诸神辈当知。此是净饭王子。甘蔗种姓。往昔劫初。大众推举。所置立王。世世相承。至今已来。此是其胤。时诸树神。复语菩提守护神言。菩萨树神。汝今真得最大利益大善福业。令汝居处。得有如是胜上众生三界之尊胜妙众生。此之众生。如优昙花难现于世。</p>
  <p>　　尔时彼等一切树神。各将沉水牛头栴檀诸末香等。又复种种妙好香花。散菩萨上。散已复散。欢喜踊跃。遍满其体。不能自胜。举手低头。合十指掌。向菩萨礼。口中各复如是唱言。众生最首。唯愿仁者早成此誓速证菩提。次复四天所居诸天。及四天王。次有无量三十三天夜摩兜率化乐他化自在天等。无量无边。一切诸天。及诸梵天。各将种种天上妙花。曼陀罗花。摩诃曼陀罗花。曼殊沙花。摩诃曼殊沙花。天拘勿头。及波头摩。分陀利等。复持种种末香涂香。如雨而散菩提树上。其菩提树。犹如车轮。周匝遍满一由旬内。种种香花。积至于膝。</p>
  <p>　　尔时菩萨。坐彼菩提树下之时。无一蚍蜉蚁子作声。况复大兽。一切诸鸟。亦不作声。假使有风。一切诸树。亦不倾动。当于菩萨坐彼菩提树下之时。净居诸天。心喜踊跃。遍满其体。不能自胜。顶礼菩萨。心内各作如是愿言。众生最首。愿仁此心。早得圆满。速成菩提。</p>
  <p>　　尔时菩萨。坐彼菩提树下之时。发是要誓。我不成道。不起此座。是时魔王波旬。内心生大恐怖。即作是言。应此刹利释种之子。欲得除灭我之境界。欲得令我出此境界。若彼胜我在于我前。必教诸人令得涅槃。为诸人说涅槃方便。使我境界当成虚空。而彼即今未得净眼。在我境界。我今须作勤劬方便。令其所行退失起走。而说偈言。</p>
  <p>　　彼今若得成菩提　　便广为他说正法<br>
  　　即当损耗我境界　　众人既得正路开<br>
  　　自然使我境界空　　境空我则成寡妇<br>
  　　其今未得清净眼　　乃复住我境界中<br>
  　　我应速疾往彼边　　先作障碍破其事<br>
  　　犹如河水来未至　　逆须预造作桥梁</p>
  <p>　　尔时魔王波旬。具足满一千子。于其中间。助菩萨者。有五百子。商主为首。在魔波旬右边而坐。其中助魔波旬之者。亦有五百。第一头首。名为恶口。在魔波旬左边而坐。时魔波旬。告其诸子。作如是言。汝等诸子。我今共汝。进退筹量。欲取汝等子别意智。共作何计。若为力能降伏菩萨。尔时右边长子商主。说偈白父魔波旬言。</p>
  <p>　　若人敢触大睡蛇　　复能盘回狂醉象<br>
  　　曾共严炽兽王斗　　是乃能伏彼沙门</p>
  <p>　　尔时魔王波旬左边次子恶口。复为其父而说偈言。</p>
  <p>　　若人见我心破伤　　诸树拔根即倒地<br>
  　　况彼沙门若睹我　　而不一气远走藏</p>
  <p>　　尔时右边有一魔子。名为妙鸣。即复以偈白其父言。</p>
  <p>　　若人浮渡于大海　　还欲饮海悉令干<br>
  　　父王此事不足惊　　若见菩萨面可怪</p>
  <p>　　尔时左边复一魔子。名为百斗。即更以偈白其父言。</p>
  <p>　　我身髆上百臂生　　一臂能射三百箭<br>
  　　父王但去莫愁恼　　我独能破彼沙门</p>
  <p>　　尔时右边有一魔子。名为善觉。即复以偈白其父言。</p>
  <p>　　若其有力如象马　　或复毗纽及金刚<br>
  　　人藏宿业忍辱威　　彼等诸力不能及</p>
  <p>　　尔时左边复一魔子。名曰严威。即更以偈白其父言。</p>
  <p>　　我于虚空雨水火　　至彼能破比丘身<br>
  　　令彼身如一聚灰　　若猛火焰烧干草</p>
  <p>　　尔时右边有一魔子。名为善目。即复以偈白其父言。</p>
  <p>　　若使最胜须弥崩　　一切天宫殿尽坏<br>
  　　大海诸水皆枯涸　　日月从空悉坠来<br>
  　　能使日光冷如冰　　天宫堕落到于地<br>
  　　菩萨树下一坐已　　未成正觉终不移</p>
  <p>　　尔时左边复一魔子。名曰报怨。即更以偈白其父言。</p>
  <p>　　我指能执持日月　　虚空星宿及诸辰<br>
  　　捉搦彼等一切天　　四海水入手掌内<br>
  　　况此沙门一释子　　即今捻掷海外边<br>
  　　但速遣此诸军兵　　疾向于彼沙门所</p>
  <p>　　尔时右边复一魔子。名为德信。即复以偈白其父言。</p>
  <p>　　日月运移不求朋　　轮王应化无等侣<br>
  　　诸圣菩萨不假众　　独自能破大魔军</p>
  <p>　　尔时左边复一魔子。名求过失。即更以偈白其父言。</p>
  <p>　　战斗器仗不过刀　　身着铠甲心无怯<br>
  　　如是兵马必能杀　　父王莫畏彼沙门</p>
  <p>　　尔时右边复一魔子。名为福德璎珞庄严。即复以偈。白其父言。</p>
  <p>　　彼身[革*卬]如那罗延　　难可破坏四谛体<br>
  　　忍辱铠甲三脱刀　　执智慧箭降我等</p>
  <p>　　尔时右边复一魔子。名曰不回。即更以偈白其父言。</p>
  <p>　　如好干草火立燃　　善解神射箭克中<br>
  　　霹雳拟山便突过　　释子见我手必降</p>
  <p>　　尔时右边有一魔子。名曰法身。即复以偈白其父言。</p>
  <p>　　有人以彩空中画　　作诸众生同一心<br>
  　　月天风神罗网缠　　菩萨道场不能动</p>
  <p>　　尔时左边复一魔子。名恒作罪。即更以偈白其父言。</p>
  <p>　　我饮毒消如人食　　指触器仗悉成灰<br>
  　　若不碎彼身如尘　　终不畜于此二手</p>
  <p>　　尔时右边有一魔子。名为成利。即复以偈白其父言。</p>
  <p>　　三千世界毒满中　　世尊观之无怖畏<br>
  　　三毒可畏彼灭尽　　我等还宫用斗为</p>
  <p>　　尔时左边复一魔子。名曰贪戏。即更以偈白其父言。</p>
  <p>　　我将音声过万亿　　严饰玉女数百千<br>
  　　于彼幻惑乱其心　　令失寂禅受诸欲</p>
  <p>　　尔时右边有一魔子。名为法戏。即复以偈白其父言。</p>
  <p>　　彼以禅定法为戏　　常入解脱甘露游<br>
  　　用诸摄乐拔众殃　　不持五欲以为适</p>
  <p>　　尔时左边复一魔子。名曰捷疾。即更以偈白其父言。</p>
  <p>　　我力捷疾搦日月　　亦能截断劲火风<br>
  　　撮取沙门置父前　　如碎麦芒被吹散</p>
  <p>　　尔时右边有一魔子。名师子吼。即以偈白其父言。</p>
  <p>　　旷泽无量野干鸣　　乃未闻大师子吼<br>
  　　诸兽若闻师子吼　　四散奔驰走百方<br>
  　　如是我等一切魔　　未闻法王大声唱<br>
  　　各说其意不肯止　　至于彼边当自休</p>
  <p>　　尔时左边有一魔子。名曰恶思。即更以偈白其父言。</p>
  <p>　　我今恶思愿得彼　　其可不见此魔军<br>
  　　彼心真痴无意怀　　云何不走起疾避</p>
  <p>　　尔时右边有一魔子。名曰善思。即复以偈白其父言。</p>
  <p>　　彼亦非是痴无力　　汝等自短乏人情<br>
  　　今汝未知彼善权　　后当以智降伏汝<br>
  　　汝等魔子恒沙众　　如是才辩满三千<br>
  　　不能损彼一毛头　　况复杀害能令起<br>
  　　汝等净心向彼处　　口言赞叹身曲躬<br>
  　　莫作怨恶残自兵　　彼当必成三界主</p>
  <p>　　如是乃至一千魔子。于其中间。或有助白。或有助黑。各自随心。说其意见。</p>
  <p>　　尔时魔王波旬。有一最大兵臣。名曰贤将。时魔波旬。语彼兵臣大贤将言。汝贤将来。随我而行。今此有一释种之子。其欲成就无上菩提。我今共汝。至于彼处。断其道法。勿听得证无上菩提。时贤兵将。即便以偈白其大王魔波旬曰。</p>
  <p>　　王所统领四天王　　阿修罗王紧陀罗<br>
  　　迦娄罗摩睺罗伽　　头戴十指归依彼<br>
  　　况复一切诸梵世　　光音广果及净居<br>
  　　地住欲界色界天　　悉皆向彼顶礼足<br>
  　　又王诸子智慧胜　　勇力世间无比伦<br>
  　　心内恒常礼彼尊　　王军八十由旬满<br>
  　　夜叉罗刹并诸鬼　　虽住地上在王前<br>
  　　心恒念彼无过人　　十指合掌头顶礼<br>
  　　魔军千万见彼圣　　私以香花遥散之<br>
  　　我见此类相分明　　菩萨必胜魔军众<br>
  　　魔家兵马所住处　　多有鸺鹠鸲鹆鸣<br>
  　　或复[鳥/木]鸮乌鹊声　　驴狐诸畜恶听响<br>
  　　我见彼菩提树下　　吉祥诸鸟种种音<br>
  　　凫雁鸳鸯俱翅罗　　鸲鹆鹦鹉孔雀鸟<br>
  　　围绕彼圣音微妙　　如是胜相彼必强<br>
  　　又魔军众所住营　　常雨砂石埃尘土<br>
  　　菩提树下圣坐处　　天降种种妙香花<br>
  　　魔众住处地不平　　高下坑坎多堆埠<br>
  　　礓石荆棘饶粪秽　　菩提树下地周围<br>
  　　金银七宝以庄严　　见有如是等类相<br>
  　　智慧人辈若有意　　见此相已应回还<br>
  　　如是庄严遍地间　　必当成就无上道<br>
  　　大王若不随臣谏　　如梦所见当不虚<br>
  　　如是仙人不可枨　　应回兵众向本处<br>
  　　往昔王触诸仙故　　咒焚国土悉成灰<br>
  　　过去有一梵德王　　违犯毗耶婆仙意<br>
  　　王有妙园杂花果　　咒咀出火悉烧燃<br>
  　　多年彼园草不生　　况复树木花果等<br>
  　　世间所有多苦行　　断诸恶修梵行时<br>
  　　诸王来悉顶礼足　　我等今可还归本<br>
  　　王昔应闻维陀论　　人有三十二相明<br>
  　　彼人求道故出家　　必断诸缠罗网结<br>
  　　得成无上正真道　　眉间即放白豪光<br>
  　　普照十方亿刹中　　况复此魔军众等<br>
  　　岂可不能降伏得　　王若欲斗不得胜<br>
  　　如彼头顶至极天　　诸天千万不能睹<br>
  　　应当成彼微妙果　　世间未闻今得闻<br>
  　　犹如须弥及铁围　　日月帝释梵天王<br>
  　　夜叉罗刹诸林木　　皆向菩提树屈身<br>
  　　无疑此大福德聚　　施戒忍进禅智力<br>
  　　历劫以来修此行　　今决退散我魔军<br>
  　　如象蹋破诸瓦坏　　如诸兽王师子吼<br>
  　　如日翳覆诸萤火　　世尊破魔亦复然<br>
  　　师子独散诸兽虫　　毒蛇一螫杀多众<br>
  　　菩萨熏修善根力　　独自能破我诸魔</p>
  <p>　　尔时魔王波旬。从大臣边。闻此偈已。心生恐怖。热恼不安。身心忧愁。苦恼不乐。惭耻羞愧。不知所为。然其内心。犹怀我慢。不肯回还。亦不逃走。复更语余诸军众言。汝等齐意。莫惊莫怖。莫畏莫走。此乃是我试彼心看。我今美言。更慰喻彼。看其起离菩提树不。莫使如是众生之宝。忽值大殃。</p>
  <p>　　尔时魔王长子商主。白其父言。魔主大王。我意不愿父王共彼释迦种子作于怨仇。何以故。若有百千万亿魔众。手执刀剑。来此释边。欲作障碍。终不能作。况复父王。独自一身。父王。但观此释种子。在于此间菩提树下师子座坐。不惊不怖。父王。观此释迦种子。不摇不动。</p>
  <p>　　又复虚空无量天众。十指合掌。顶礼于彼。如是诸天。顶礼供养赞叹之时。不曾欢悦。其见父王恶心恶意。欲来屠害。亦不嗔怒。父王。当知假使有人。将诸妙色。能画虚空。设使彼大须弥山王。有一人指能擎。将行此事亦可。或复有人。浮渡大海。得至彼岸亦可。有人最大风神四方吹时。忽然缚着亦可。取彼日月星宿。下置于地亦可。一切诸众生等。合作一心亦可。一切诸众生等。移置诸处。终不可得此释种子降伏于魔。时魔波旬。以偈告其长子商主。作如是言。</p>
  <p>　　汝真我怨非是子　　更莫将面向我看<br>
  　　汝心今既着沙门　　汝宜向彼释子所</p>
  <p>　　尔时魔王波旬。不取长子商主咨谏。告其诸女。作如是言。汝等诸女。各各相共听用我言。汝宜至彼释种子边。试观其心。有欲情不。其诸魔女。听父敕已。相与安庠向菩萨所。到彼处已。去离菩萨。不近不远。示现种种妇女媚惑谄曲之事。所谓覆头。或复露头。或复半面。或出全面。或作微笑。示现白齿。数数顾盻观瞻菩萨。或复以头顶礼菩萨。或仰其头观菩萨面。或复低头覆面观地。或动双眉。或开闭眼。或解散髻。以手梳发。或抱两臂。或举两手。示现腋下。或复以手执弄乳房。或露胸背。现腹臆间。或复以手拍于脐上。或复数数解脱衣裳。或复数数还系衣服。或复数数褰拨内衣。露现尻[月*坒]。或解璎珞。掷着于地。或解耳珰。或复还着。或弄婴儿。或弄诸鸟。或复行步。顾盻左右。或复嚬呻长嘘叹息。或以脚指傍画于地。或歌或舞。或动腰身。或作意气。或复忆念旧时所行恩爱欲事喜笑眠卧恣态之时。或复现作童女之身。或时现作妇女之身。或复现作新嫁女身。或现中年妇女之身。作如是等示现妇人谄媚惑着种种之事。复将香花。散菩萨上。复以种种五欲之事。劝请菩萨。观看其面。观其心情。为有欲心恣态以不。彼今复以欲心。观察我等以不。或无欲心观我以不。彼等魔女。见于菩萨。深心寂定。本来清净。无浊无垢。面目清净。犹如满月从于罗睺阿修罗王手中所出。清净无垢。如日初升。光焰显赫。如融金鋋。清净无染。犹如莲花从水中出而不染着。如火光焰。如须弥山。确然不动。如铁围山。峻嶒高峻。善摄诸根。调伏心意。彼等既见菩萨如是。皆生惭愧羞耻之心。</p>
<div class="jwbt-box"><div class="jwbt"><a name=j0676-03-21><a href="0676-03.htm#MENU-top">佛本行集经卷第二十八</div></a></a>
<div class="jwbtbm"><a name=j0676-03-22><a href="0676-03.htm#MENU-top">魔怖菩萨品第三十一之二</div></div></a></a>
<p>　　尔时彼等魔诸女辈。善解妇女妖幻之事。更复别为余诳惑法。媚乱菩萨。而说偈言。</p>
  <p>　　初春佳丽好时节　　果木林树悉开花<br>
  　　如此美景可欢娱　　仁色丰盈甚端正<br>
  　　现今幼年情逸荡　　正是丈夫行乐时<br>
  　　欲求菩提道甚难　　仁可回心受世乐<br>
  　　宜观我等天女辈　　可喜形貌柔软身<br>
  　　以诸璎珞自庄严　　谁今能得如是体<br>
  　　仁感得已何不受　　我身香洁如莲花<br>
  　　世间如此福德人　　何故舍之而不用<br>
  　　头发光明绀青色　　恒以杂种香泽熏<br>
  　　奇异摩尼为宝鬘　　作花持以插其上<br>
  　　我等额广头圆满　　眉目平正甚修扬<br>
  　　清净等彼青莲花　　其鼻皆如鹦鹉鸟<br>
  　　口唇明曜赤朱色　　或如频婆罗果形<br>
  　　亦似珊瑚及胭脂　　齿如珂贝甚白净<br>
  　　舌薄犹如莲花叶　　语言歌咏出妙音<br>
  　　犹如紧陀罗女声　　两乳百媚皆精妙<br>
  　　又复犹如石榴果　　腰软纤细如弓弝<br>
  　　脊膂宽博润而平　　犹如象王头顶额<br>
  　　双髀软白洪端直　　其状犹若象鼻佣<br>
  　　两胫正等纤而圆　　清净犹如鹿王[蹲-酋+(十/田/ㄙ)]<br>
  　　足下平满不斜凹　　赤白犹彼莲花辉<br>
  　　我等身体可喜容　　如是众相庄严具<br>
  　　技能一切皆备足　　快解作诸种音声<br>
  　　复巧歌舞悦众心　　诸天见我皆欢喜<br>
  　　悉各羡我生欲意　　我等非是不乐仁<br>
  　　仁今见我何不贪　　又如人睹金宝藏<br>
  　　舍离弃之远逃走　　不知财物是乐因<br>
  　　仁之心意亦复然　　不识五欲之快乐<br>
  　　寂定安禅不取我　　或可仁者是大痴<br>
  　　何故不受世乐情　　涅槃道路甚悬远</p>
  <p>　　尔时菩萨。谛心熟视诸魔女目不暂舍。正念微笑[僉*殳]摄诸根定。其身体无愧无惭不急不缓。端直安住犹如须弥心意不倾。自余方便智慧之门。往昔已曾摄伏一切诸烦恼患。哀愍言音过于梵响。犹如迦罗频伽鸟声。以偈语彼诸魔女言。</p>
  <p>　　彼诸世间五欲等　　多苦多过众恼缠<br>
  　　由烦恼故失神通　　无明陷坠堕黑闇<br>
  　　众生受之不知足　　我久舍离诸烦牢<br>
  　　如猛火坑毒药函　　往昔已来早辞避<br>
  　　既饮甘露智慧水　　自心觉了欲觉他<br>
  　　当说微密教法门　　若今受此秽欲事<br>
  　　终不可能得此道　　若人增长贪爱心<br>
  　　是则名为大愚痴　　既自不能得自利<br>
  　　况复能利于一切　　是故我今心不耽<br>
  　　世间五欲烧众生　　犹如劫火灾万物<br>
  　　五欲犹如水泡沫　　亦如幻焰无一真<br>
  　　虚假诳惑于凡夫　　智者谁应乐此事<br>
  　　犹如童蒙小儿辈　　戏于自许粪秽中<br>
  　　迷惑愚痴无智人　　见着种种诸璎珞<br>
  　　观已便生欲心想　　头发根本从脑生<br>
  　　臭秽丑陋剧痈疮　　牙齿增长犹饮出<br>
  　　唇口耳鼻及眼等　　一切皆如水上泡<br>
  　　腰髂脊背及尻臀　　臭处不净从血有<br>
  　　腹肚屎尿之囊袋　　不净诸物满其间<br>
  　　是业皆从爱所生　　譬如造轮为碾硙<br>
  　　愚痴受乐亦如是　　若有一切诸智人<br>
  　　分别是等众患殃　　此处不受如斯乐<br>
  　　身体日夜常流血　　臭处不喜以眼看<br>
  　　两[月*坒]两胫双脚趺　　筋骨相缚而立住<br>
  　　我观汝等今如此　　如幻如化如梦为<br>
  　　一切悉从因缘生　　五欲无有真实德<br>
  　　五欲能失诸圣道　　牵人将入恶道中<br>
  　　五欲犹如大火坑　　亦如杂毒满诸器<br>
  　　如嗔蛇头不可触　　此处愚痴多被迷<br>
  　　强作净想横生贪　　五欲如受雇客作<br>
  　　与诸妇人作奴仆　　舍彼净戒行道心<br>
  　　及离智慧寂定禅　　住于愦乱喧闹里<br>
  　　舍诸妙法取欲戏　　彼人堕地狱不疑<br>
  　　是等诸幻我见来　　以是意中不贪乐<br>
  　　欲求毕竟自在乐　　亦教他人令共同<br>
  　　我以解脱彼世间　　如虚空风不可缚<br>
  　　汝等魔女若满此　　世间一切诸众生<br>
  　　我心终不分别之　　暂共汝等行五欲<br>
  　　我久已除嗔恚恨　　愚痴贪欲一切无<br>
  　　诸佛大智圣世尊　　心无有碍如空体</p>
  <p>　　尔时魔王波旬女等。善解女人幻惑之法。更加情态。益显娇姿。庄严其身。亦现美妙音辞巧便。来媚菩萨。而有偈说。</p>
  <p>　　魔王波旬有三女　　可爱可喜喜见俦<br>
  　　在诸女中最尊豪　　魔王教令善严饰<br>
  　　速疾往诣菩萨所　　现诸幻惑作娇姿<br>
  　　使身犹如弱树枝　　婀娜随风而摇动<br>
  　　在于菩萨前向立　　歌舞口唱如是言<br>
  　　仁善释子当作王　　云何坐彼大树下<br>
  　　此盛上春妙时节　　男女合会生喜欢<br>
  　　犹如诸鸟自相娱　　欲心一发难止息<br>
  　　时至且可共受乐　　何故守心不观我<br>
  　　我等今者复以来　　宜应同行称心适<br>
  　　彼圣犹如日初出　　亿劫行诸行积功<br>
  　　其心不动如须弥　　妙音清激犹雷响<br>
  　　行步安庠若师子　　语言利益多所成<br>
  　　世间众生不思量　　恒为诸欲起斗诤<br>
  　　既起斗诤便言讼　　如是无智等诸人<br>
  　　常为如此苦恼煎　　智人知之不随顺<br>
  　　捐弃出家而远离　　处于山林以自娱<br>
  　　我今时节已现前　　欲证常住甘露法<br>
  　　先须降伏彼魔众　　然后当成十力尊<br>
  　　其魔波旬诸女等　　更白菩萨如是言<br>
  　　仁者面目如净花　　愿听我等诸语说<br>
  　　但且受于世王位　　自在最胜上尊豪<br>
  　　若卧若坐及起行　　作妙音声无断绝<br>
  　　菩提极果甚难得　　况复诸佛智慧身<br>
  　　解脱正路行涉难　　仁见有谁往能到<br>
  　　是时菩萨复报彼　　我当决定作法王<br>
  　　于天人中自在尊　　转妙法轮无有上<br>
  　　具足十力无所畏　　在于三界独巍巍<br>
  　　诸学无学弟子群　　千亿万数围绕我<br>
  　　口常作如是赞叹　　大圣出兴除世疑<br>
  　　我当为彼说法时　　游行处处随心意<br>
  　　是故我于世间内　　不乐一切五欲欢<br>
  　　魔女复白菩萨言　　仁今少壮甚可惜<br>
  　　衰朽年老时未至　　色力强盛且恣情<br>
  　　必其羸瘦不能堪　　乃可舍此身端正<br>
  　　我等华容悉三五　　正是仁者好良朋<br>
  　　五欲嬉戏最[女*便]妍　　何故乃然厌离我<br>
  　　仁今若不见容受　　我等随逐终不辞<br>
  　　菩萨复便为说言　　今日既得人身体<br>
  　　努力远离于诸难　　勤求入彼甘露门<br>
  　　能舍世间苦难时　　则离人天一切难<br>
  　　及今老病死未至　　诸恶斗诤复不兴<br>
  　　我等速疾应当行　　早离于斯诸难处<br>
  　　常住寂然无畏所　　是彼真实涅槃城</p>
  <p>　　尔时魔女复说偈言。</p>
  <p>　　仁在天中如释天　　左右端正诸天女<br>
  　　焰摩兜率及化乐　　他化自在并魔宫<br>
  　　具足玩好无所亏　　但受五欲莫寂灭</p>
  <p>　　尔时菩萨以偈报言。</p>
  <p>　　五欲如霜不久住　　亦如秋云雨暂时<br>
  　　汝女可畏如蛇嗔　　帝释夜摩兜率等<br>
  　　悉属魔王不自在　　欲事百怨何可贪</p>
  <p>　　尔时魔女复说偈言。</p>
  <p>　　仁可不见树木花　　诸蜂诸鸟杂音响<br>
  　　地生青色柔软草　　复出种种诸妙林<br>
  　　紧陀诸天作伎声　　如是妙时可受乐</p>
  <p>　　尔时菩萨以偈报言。</p>
  <p>　　树木依时着花果　　蜂鸟饥渴取气香<br>
  　　日炙至时地自干　　昔佛甘露不可尽</p>
  <p>　　尔时魔女复说偈言。</p>
  <p>　　仁者面色犹初月　　观我颜貌似莲花<br>
  　　口齿洁白清净牙　　如此妙女天中少<br>
  　　况复世间仁已得　　身心柔顺不相违</p>
  <p>　　尔时菩萨以偈报言。</p>
  <p>　　我观汝体不净流　　诸虫周匝千万孔<br>
  　　不牢诸恶遍身满　　生老病死恒相随<br>
  　　我求世间最上难　　真正不退智人道<br>
  　　彼见六十四种巧　　手动璎珞锁耳珰<br>
  　　被欲箭射微笑言　　圣子云何不颠倒<br>
  　　诸有见患大仁者　　见美五欲犹毒[卸-ㄗ+并]<br>
  　　利刃涂蜜截舌伤　　欲如蛇头火坑阱<br>
  　　如人师子行风动　　树木山壁悉崩倾<br>
  　　我今威德离欲中　　弃舍汝等犹如彼<br>
  　　其诸魔女出百伎　　炫惑菩萨不动移<br>
  　　菩萨如象师子王　　犹如须弥住无动<br>
  　　彼等诱诳既不得　　心生惭愧各低头<br>
  　　恭敬欢喜赞叹言　　尊面净如莲花洁<br>
  　　亦如醍醐及秋月　　巍巍光照若金山<br>
  　　心所求者愿当成　　自度度他千万众</p>
  <p>　　尔时波旬诸魔女等。力既不能幻惑菩萨。心生愧耻。各自羞惭。相与曲躬。礼菩萨足。围绕三匝。辞退而行。安庠还向魔波旬边。到已即白父如是言。父王。不应举意向于彼众生所造作怨仇。何以故。我等昔来不曾见有如是众生。在欲界中。作是姿态媚惑之事。显示于彼。不暂移动。又复我等作欲事时。必得枯干一切人意。犹如旱时诸草木等。必令焦灭。犹如春时酥置日下自然融消。今此丈夫。何缘独尔。是故父王。唯愿莫共彼作怨仇。即向其父。而说偈言。</p>
  <p>　　彼形过于瞻卜色　　无边威德胜名闻<br>
  　　不动犹如大山王　　顶礼已讫今来至<br>
  　　我当委具说其事　　彼眼色如优钵罗<br>
  　　微笑观我心不移　　面貌清净视无瞬<br>
  　　不嗔不恨无欲想　　观我等如幻化为<br>
  　　假使须弥倒地崩　　星宿日月悉堕落<br>
  　　大海枯涸水灭尽　　彼见欲患心不回<br>
  　　语言微妙令人欢　　观我慈悲无欲想<br>
  　　见我无有嗔恚意　　思惟我体不似痴<br>
  　　察我意行及身体　　审谛思惟妇女患<br>
  　　是故心不行五欲　　离欲无欲谁能知<br>
  　　非是人天所度量　　我等现示妇女谄<br>
  　　彼心若有欲心者　　心意消灭如干柴<br>
  　　而观我等心不欲　　犹如山王安止住<br>
  　　百福庄严功德智　　具满檀度戒行圆<br>
  　　千亿劫行梵行来　　清净众生大威德<br>
  　　我等顶礼彼金色　　决定无疑降我魔<br>
  　　必当证正觉菩提　　我等不愿为怨结<br>
  　　此阵难击我难胜　　欲降伏彼亦大难<br>
  　　父王但观虚空中　　菩萨多众他方至<br>
  　　种种璎珞庄严体　　恭敬重心礼彼尊<br>
  　　曼陀罗花等雨云　　作妙偈颂叹于彼<br>
  　　十方诸佛皆遣使　　持杂种妙甘露餐<br>
  　　有识众类悉皆来　　无情诸山及杂树<br>
  　　须弥山神并帝释　　顶礼向于功德林<br>
  　　是故父王非是时　　我等宜应还本处</p>
  <p>　　尔时魔王即说偈言。</p>
  <p>　　凡人渡河到彼岸　　欲得掘物必断根<br>
  　　若作怨结须竟头　　诸所为事不可悔</p>
  <p>　　时魔波旬。不纳长子商主劝言。亦复不受己之诸女咨谏之语。身即自往菩提树所。到菩萨边。到已即白菩萨是言。汝释沙门。今何求故。来在于此多毒恶龙云雨野兽可畏可惊黑夜处所。独自入斯林树下坐。汝之比丘。可不畏彼一切诸怨贼盗之人。</p>
  <p>　　时菩萨报魔波旬言。魔王波旬。我今欲求寂灭涅槃。往昔诸佛所行之处。最上无畏诸有尽处。以求是故。独自在此阿兰若中树下而坐。</p>
  <p>　　尔时魔王。即便以偈白菩萨言。</p>
  <p>　　沙门汝独在兰若　　苦行所希者甚难<br>
  　　具足方便老仙人　　禅定失已并皆退<br>
  　　况汝年少时盛壮　　求此胜妙何因由</p>
  <p>　　尔时菩萨复以偈报魔波旬言。</p>
  <p>　　往古诸仙苦行者　　精进勇猛未甚深<br>
  　　彼福报善力不强　　我昔持戒誓牢固<br>
  　　波旬我若不证道　　终不舍于此树林</p>
  <p>　　尔时魔王复说偈言。</p>
  <p>　　我于欲界最为尊　　帝释护世皆由我<br>
  　　修罗紧那龙王等　　阿鼻以来皆我民<br>
  　　汝亦在于我界中　　速起自忆离此树</p>
  <p>　　尔时菩萨复以偈报魔波旬言。</p>
  <p>　　汝于欲界虽自由　　决定法界无自在<br>
  　　唯知地狱饿鬼等　　然我今非三有人<br>
  　　得道必破汝魔宫　　当令汝后失自在</p>
  <p>　　时魔波旬。复语菩萨。作如是言。释子。汝速起离此处。定当必得转轮圣王。治四天下。作大地主。具足七宝。乃至统领一切山川。释子。汝可不忆往昔实语诸仙如是言耶。记汝当王宜速起作自在世主。若起作者。所谓威德最上无比如法。住于治化之中。得一切国。所有人民。皆来渴仰。恭敬供养。又汝释子。身体柔软。小来长养于深宫中。今此旷野林内。少人多有诸兽。雄猛可畏。独自无伴。恐损汝身。我恒忧愁。释子。汝今疾离此处。还向本宫。难得已得。五欲微妙。悦目适心。慎莫不受。汝今虽欲求彼。难得无上之道。释子。未知然其菩提。甚成难得。徒疲劳耳。作是语已。默然而住。</p>
  <p>　　时菩萨。报魔波旬言。魔王波旬。汝今不须作如是语。何以故。我意不乐五欲之事。魔王波旬。我久已知五欲诸患。一耽五欲。不可知足。暂时受乐。不得久停。无常苦空无我不固犹草上露。如蛇舌头可畏难触。犹如骨聚疽恶不净。犹如肉片。诸兽共贪。相争相杀。犹如树上成熟之果不久着枝。如梦如泡。如幻如焰。无有真实。如羊粪中所覆之火。忽然烧人。魔王波旬。我今欲证无为之处。波旬。汝知我既已舍四天下中丰乐之处及以七宝。又魔波旬。譬如有人。以食妙餐还复吐却。后更欲食。无有是处。如是如是。我今已舍。如上果报。此是难事。如彼人吐既不更食。我岂还宫。魔王波旬。我今不久。定取菩提。当得作佛尽于生老病死等患。波旬。汝还本所来处。不用住此。汝多漫言。无利益言。愚痴人言。</p>
  <p>　　时魔波旬。复更如是思惟念言。此人不可以五欲事诳之。可得我今当更设余方便。以美言辞。慰喻彼心。而遣其去。时魔波旬。如是念已。白菩萨言。仁甘蔗种沙门释子。速起速起。仁。自小来未见战斗。战斗刀兵。甚可怖畏。仁者。但行自家王法。此阵敌事。非仁所堪。又仁。莫共他作怨仇。若结怨嫌长夜嗔恚欲痴贪等浊秽心识。不可解脱色受想行识等诸阴。仁。速疾回此不善心不正见身。沙门释子。仁。至家中作无遮会。别以王法。降伏世间。治化天下。受金轮位。莫恋嫪此为战斗伤。仁。还自宫是大威势福德之子。如此王路。可喜端正。往昔诸王所共叹美。国土广大。统四天下。一切充足。诸事不少。仁。既生在大王深宫。今日剃发作比丘身。不合如此作于乞士。仁。复何用为沙门形。贫穷活命。王种释子。我怜愍仁故作是语。亦不强遣起离于此。但意不忍使仁作恶。而说偈言。</p>
  <p>　　死命可畏刹利种　　宜舍解脱还本宫<br>
  　　立义弓箭治世间　　今受乐后生天上<br>
  　　此路得名遍一切　　往昔诸王皆共行<br>
  　　仁今既生王种中　　不合沙门乞活命</p>
  <p>　　时魔波旬。如是言已。菩萨谛视。确然不从。既不动身。亦不移坐。心自如是思惟念言。呜呼波旬。汝觅自利。非是为我。如是念已。语波旬言。魔王波旬。我今已坐金刚牢固。结加趺坐。甚难破坏。为欲证彼甘露法故。魔王波旬。汝欲所作。随意即作。所能堪办。随意即办。时魔波旬。嗔发懊恼。语菩萨言。谓释比丘。汝今何故。独坐在此兰若树下。魔出如是虚吼之声。汝意云何我安坐也。或言犹如坐于城内自言牢防四壁围绕。今汝比丘。可不见我所率领来。四种兵众。象马车步。诸杂军等。幡旗麾纛。羽盖旌[方*行]。多诸夜叉。悉食人肉。善解神射。各把[革*卬]弓。执持利箭槊矛钩戟刀棒金刚斗轮斧钺种种诸仗。驾千万亿象驮马车。放大吼声。虚空充塞。其外复有无量诸龙。各各皆乘大黑云队。放闪电雹。雰霏乱下。</p>
  <p>　　时魔波旬。从其腰间。拔一利剑。手执速疾。走向菩萨。口唱是言。谓释比丘。我今此剑。截汝身体。犹如壮士斫于竹束。而说偈言。</p>
  <p>　　我此宝剑甚刚利　　今在手中汝好看<br>
  　　汝门汝若不急奔　　当斫汝身如竹束</p>
  <p>　　尔时菩萨报魔王言。</p>
  <p>　　一切魔王满此地　　手悉执刃若须弥<br>
  　　彼等不动我一毛　　况能割截我身体<br>
  　　魔王汝若有大力　　今我欲证取菩提<br>
  　　汝若能障我不听　　速作莫住随汝意</p>
  <p>　　尔时菩萨。说是偈已。复语魔王。作如是言。汝魔波旬。若诸众生。有千万亿。悉如汝身。尽力来此。作我障碍。欲妨菩提。令我不得取阿耨多罗三藐三菩提证者。我终不起离于此处余树下坐。</p>
  <p>　　时魔波旬。语菩萨言。释种比丘。汝昔在于优娄频螺聚落处所尼连河边。发精进心。六年苦行。不惜身命。犹不得证阿耨多罗三藐三菩提。亦复不得最上解脱。况乃今舍彼精进意。退失禅定。生懈怠心。而承望得。</p>
  <p>　　时菩萨报魔波旬言。魔王波旬。我昔初发精进之心故。坐彼间阿兰若处。调伏自心。我今成就精进勇猛。又昔六年苦行之时。快生疲惓。今日不然。汝魔波旬。今谏于我如是之事。非是怜愍。若有怜愍。岂如是言。汝既已发如是之心。我今定当自得解脱。又令他人当得解脱。魔王波旬。我决证彼阿耨多罗三藐三菩提。决当得彼微妙解脱。</p>
  <p>　　时魔波旬。既闻菩萨如是语已。心大忧愁。悉舍一切勤劬之力。复如是念。我今美言美语慰喻。不可令起此道树下。其发誓重。既不可以好言令动。今宜严勒恐怖诃责战斗割截。令其心惊急起而走。</p>
  <p>　　时魔波旬。如是念已。语菩萨言。汝释比丘。我既语汝真正之言。汝不取我如是好谏。不速起走向他方者。汝必痴也。汝之今日必见不善。</p>
  <p>　　时菩萨语魔波旬言。魔王波旬。我昔在于母胎之时。汝等犹尚不能与我作诸障碍。况复今日魔王波旬。汝速还去向所来处。从昔已来。既不畏汝。今亦无畏。尔时菩萨。向魔波旬。而说偈言。</p>
  <p>　　虚空刀杖雨我身　　寸寸节节割我体<br>
  　　我若不渡生死海　　此菩提树终不移</p>
  <p>　　时魔波旬语菩萨言。汝释比丘。今若然者。由汝未见魔之军众。所以者何。我之魔军。身着牢固刚[革*卬]铠甲。手执种种兵戎器仗。雨汝身上。当于尔时。汝释比丘。自应速起离此树下。来到我所。必当口唱如是言语。魔王汝可与我归依。汝之比丘。未觉未知我作神通。是故汝坐彼师子座。作师子吼。汝释比丘。但早速起。何须今日口自虚唱作师子吼。而说偈言。</p>
  <p>　　我有兵马象等军　　善解斗战诸神将<br>
  　　身带铠甲手执仗　　今汝有命可速驰<br>
  　　于后求我护甚难　　我虽欲救不可得</p>
  <p>　　尔时菩萨语波旬言。魔王波旬。四大海水。及此大地。可移余处。日月星宿。可从空中堕落于地。须弥大山。可作百段。亦可大地及须弥山举将上天。亦可大地及须弥山覆令颠倒。可以干土壅恒河水不听其流。我今此心。不可遮制。不可移转离于此处。何以故。魔王波旬。如我往昔修行行时。如我身力禅定戒行种种诸力。如是波旬。若天若龙无有过者。无有胜者。我以往昔行菩提行。亿百千劫。成就满足。时菩萨向魔王波旬。而说偈言。</p>
  <p>　　净居诸天是我众　　智力为箭方便弓<br>
  　　我今降伏汝不难　　犹如醉象蹋枯竹</p>
  <p>　　时魔波旬。从菩萨闻如是语已。嗔恚增上。嗔已复嗔遍满其体。普唤夜叉罗刹等言。谓大善将乱众赤眼。汝等速来。将诸山石树木弓箭刀剑金刚杵棒槌矛戟槊呋钺种种器仗。雨于刹利释子头上。悉令堕落如霰而下。尔时夜叉大善将等。闻魔波旬如是言已。即便庄束四种兵众。悉着铠甲。将诸器仗。速疾而来。无量千万夜叉罗刹。及毗舍遮鸠槃茶等。种种形容。种种状貌。种种颜色。种种执持。变现可畏。颠倒身首。异种叫呼。可恶声气。或有象面。或有马头。或骆驼首。牛及水牛。或驴或狗。或羊猪狼。师子虎豹。豺熊罴兕。犀牛水獭。[犛-未+牙]牛猕猴。狐狸野干。猫兔獐鹿。如是等形。及诸鸟面。复有摩竭龟鱼等首或有蛇头诸杂虫身。象头马身。马头象身。驼头牛身。牛头驼身。或水牛头。驴骡之身。或复驴头水牛之身。狗头猪身。猪头狗身。或羖羊头豺狼之身。或豺狼头羖羊之身。或师子头虎豹之身。或虎豹头师子之身。或狸猫头熊罴之身。或熊罴头狸猫之身。或犀牛头水獭之身。或水獭头犀牛之身。或[犛-未+牙]牛头猕猴之身。或猕猴头[犛-未+牙]牛之身。或有猿头野干之身。或野干头猿猴之身。猫头鸟身。鸟头猫身。或摩竭头龟鳖之身。或龟鳖头摩竭之身。鱼头蛇身。蛇头鱼身。畜头人身。人头畜身。</p>
  <p>　　或复无头唯空有身。或有半面。或复半身。或有二头。唯止一身。或复一身而有三头。或复一身而有多头。或复有头而无有面。或复有面而无有头。或复半头而无有面。或复半面而无有头。或复二头而无有面。或复无面而有三头。或复多头而全无面。</p>
  <p>　　或全无眼。或唯一眼二眼三眼。乃至多眼。或复无耳。或复一耳二耳三耳。乃至多耳。或复无手。或复无臂。或复一手二手三手。乃至多手。或复无脚。或唯一脚二脚三脚。乃至多脚。及无足等。</p>
  <p>　　或头颠倒。或复挈头。或头向下。脚向于上。手足颠倒。割截而悬。或眼颠倒。或眼凸出。青碧可畏。或有赤眼。或眼出光。或转动眼。或有耳亸。或复有耳。犹如山羊。或耳如驴。或树为耳。或猕猴耳。或有鱼耳。或多种耳而是人身。或鼻[月*扁][月*弟]而身粗丑。或复悬口。或复悬舌。或舌粗大。或舌放光。或复牙齿极甚长大。身体短促。或复牙齿出入参差。或复牙齿犹如刀剑。或复舌头如刀剑形。或悬腹肚。或复无肚。或复被发。或复无膝。或膝如瓨。或无有[月*坒]。脚如覆钵。或如碓臼。</p>
<div class="jwbt-box"><div class="jwbt"><a name=j0676-03-23><a href="0676-03.htm#MENU-top">佛本行集经卷第二十九</div></a></a>
<div class="jwbtbm"><a name=j0676-03-24><a href="0676-03.htm#MENU-top">魔怖菩萨品第三十一之三</div></div></a></a>
<p>　　尔时魔众。如是异形。或乘白象。或复骑马。或乘骆驼。水牛犀牛诸车乘等。四面云集。或似修罗类迦娄罗。或复有如摩睺罗伽。及鸠槃茶罗刹夜叉。并毗舍遮伺命鬼等。或复身体羸瘦长大。犹如饿鬼。或有多种异状形容。或有面孔威德甚大。或头如索。或有大头。或有小面或有皱面。或有异形。令人见者。丧失威色。或见夺人魂魄精神。或面色青。或复身体色如赤铜。或复头赤身体青色。或复头黄身如烟色。或头似烟。其身黄色。赤头黑身。黑头赤身。白头绿身。绿头白身。或头左白。而右边绿。或右边白。而左边绿。或复身体头面左右一切皆然。</p>
  <p>　　或复全身唯现骸骨。或头触髅。身肉肥满。或头面肉。身露骨骸。或人手足畜生之身。或畜生脚而作人身。或有身毛。悉如针刺。或有身毛。犹如猪鬣。或有身毛。类于驴鬃。或毛如罴猕猴鼠狼。或有身毛。出于光焰。或毛乱生。或毛逆上。或有头髻。或秃无发。或着赤衣。腰带杂色。或复头上。戴髑髅鬘。或一头上发杂灰色青黄赤白烟熏之。色髑髅为冠如是形状云集而来。或手执持佉吒傍伽(隋言床四分之一取床[月*坒]之一并脚)。或有腰带悬于诸铃。动作大声。而其手中。执人髑髅。或人骸骨以为花鬘。或复手执死人手足。或复执铃手摇令鸣。或有身体长大。犹如一多罗树。手中执矛或剑或刀箭槊弓弩。或手执戟。或把三叉。或棒或轮。长刀利斧。或持铁杵。头出猛焰。铁捶白棒擎石如山。</p>
  <p>　　或着青衣黄赤白黑杂皮之衣。或有赤体以蛇缠身。或从眼耳鼻出诸蛇。其蛇黑色。以手执取。于菩萨前而口瞰食。或食人肉。或有饮血。或身体上出[火*蓬][火*孛]烟。口出火炬。或诸毛孔出一切火。或齶出火迸散于地。</p>
  <p>　　或于虚空出大黑云。或虚空里。飞风散雨。出大闪电。震动雷声空中下雹。雨诸山石。或下碎石。霹雳大树。或有节节自支解身。或复张弓。或复拍手吓呼。欲令生于恐怕。或作大声。口叫唤言。速起驰走。莫住此处。或复化作老妇女身。举其两手大声而哭。呜呼我子。呜呼兄弟。或复大笑。或复周慞。东西南北急疾奔走。或复背走。还向前来。或忽然起。或忽然飞。于虚空中游戏自在。或复攀树悬身而行。或舞剑跳。或弄槊戏长刀三叉斧钺戟等。手脚不住。或如盛夏牛王唱吼。或复作声。如尸婆兽。或复空中。作如是声呵呵[口*私][口*私]。咻咻嘶嘶(许岐反)[口*祁](居祁反)[口*梨][口*祁][口*梨]。口如是啸。兼复弄衣。如是兵众。夜叉罗刹。及鸠槃茶毗舍遮等。无量无边。百千万亿。閦塞填噎菩提树前。南至于海。遍满魔军。其间无有针鼻空地。变状可畏。欲搦菩萨。欲杀菩萨。唯待魔王波旬一敕其等。正向魔王面观诸如是等一切鬼神逼菩提树饥渴疲乏。而意专欲杀害菩萨。</p>
  <p>　　其菩提树。东西及北三面。无量净居诸天。遍满停住。复有无量色界诸天。合十指掌。顶礼菩萨。口如是言。诸仁者看。是今应证阿耨多罗三藐三菩提。或有诸天。作如是唱。刹利大姓。甘蔗种子。速离此处。此处恐畏。有如是等种种器仗。损害汝身。</p>
  <p>　　尔时菩萨报彼等言。我今不久定破彼辈悉令离散。犹如风吹氎上细花。彼等一切诸魔鬼众。如是集时。其夜正半。虚空无明。虽复有月及以众星光并不现。甚大黑闇。假令有眼亦无所睹。唯见大火起疾猛风声大可畏。大地震动四海悉沸。而说偈言。</p>
  <p>　　四大海沸地震动　　十方火焰闻恶声<br>
  　　虚空星月翳不明　　夜半黑闇无所见</p>
  <p>　　时彼众中。有一龙王。名曰持地。彼龙内心欲菩萨胜。于魔王边。生嗔恨心。以恶意故。怒其两眼。视魔波旬。口吐恶气。触魔王身。展转不安。</p>
  <p>　　尔时上界净居诸天欲菩萨胜。于魔王边生慈愍心。以漏尽故。无复嗔心。是时彼处所有诸天。其有信敬于菩萨者。在菩提树。见是魔众遍满于地扰乱菩萨。见已皆悉在虚空中。口各唱言。呜呼呜呼。而有偈说。</p>
  <p>　　菩提树下集诸天　　见魔众欲害菩萨<br>
  　　信法世间解脱故　　口大唱言呜呼声</p>
  <p>　　尔时菩萨。唯思念法。心不扰乱。亦复不作余异意情。时菩萨语魔波旬言。欲界天子我身既是刹利族姓。我之种类不曾妄语。唯有实誓。汝何所作可速疾为。莫久停住。时魔波旬语菩萨言。如汝所语。我今欲得破碎汝身。作于百段。为汝在前。欲共我斗。为复令我在前害汝。时菩萨语魔波旬言。我无弓箭及以刀杖可斫射汝。其事虽然。但我即今必先降汝讫当作佛。尔时魔王波旬即敕自军众言。汝等各自尽身力用勇猛莫住恐怖。于此释种之子。现大变动恐怖之事。时其魔众。既得敕已。白魔王言。如大天敕。我等不违。即便各各出自身力。示现可畏恐菩萨故。是魔众中或有诸鬼。口吐长舌。摇动颐颔。牙齿甚利。欲咬菩萨。其眼团圆。犹如师子。其耳拳曲。犹如铁钩。欲伤菩萨状甚可畏。走向菩萨。作是恐怖。或有张口仰立直视欲吞菩萨。而有偈说。</p>
  <p>　　魔众如是可畏来　　彼圣卓然不惊动<br>
  　　如大智见小儿戏　　菩萨观魔亦复然</p>
  <p>　　时彼众中。更有一鬼。生嗔恨心。将一长刀。向菩萨掷。而刀自粘彼手不脱。或有擎山及将大石向菩萨掷。彼山及石。还粘其手。皆不堕地。或在虚空。将山将石。将树将槌。斧钺戟戈向菩萨掷。复有住在虚空不下。或有下来自然碎末。百段分散。堕于余处。或在空裹犹如日天。雨大火雨。炽然云下。而彼火雨。菩萨力故。即皆变成赤拘勿头华雨而下。或复来有在菩萨前。口吐诸蛇。令螫菩萨。彼等诸蛇。至地痴住。如被咒禁。不能摇动。</p>
  <p>　　或作大云。放于闪电及震大雷。雨雹及石。在于菩提树上而放。彼等雨以菩萨力故。至地变成种种华雨。或持弓箭。向菩萨射。其箭悉还着弦不落。或有一时放五百箭。彼等箭还住空不下。或执长刀。举向菩萨而疾走来然其未至于菩萨边。而自踣面覆倒地上。是时有一罗刹之女。其身黑闇手执髑髅。欲来幻惑动菩萨心。疾走而来。欲近菩萨。从其发处。展转团圞。不能前进到菩萨边。</p>
  <p>　　或有两眼放大炽盛猛焰火光。欲烧菩萨。疾走来近至菩萨边。忽然不见菩萨之身。或复有鬼。将重大石。疾向菩萨。彼所来方走不能至菩提树下。极乏困苦。而有偈说。</p>
  <p>　　魔军身意悉乱迷　　种种方便欲害圣<br>
  　　不能惊动彼坐处　　以有誓愿智力强</p>
  <p>　　或复有作师子吼声。或作虎狼熊罴豺豹诸野兽声。而彼辈声。若有闻者。无量众生。皆悉恐怖。或有诸鬼。作如是声。诛杀诛杀此释种子。或有诸鬼。作如是声。擎扑擎扑此刹利子。或有诸鬼。作如是声。打杀打杀此沙门子。或有诸鬼。作如是声。伤害伤害此瞿昙种。或有诸鬼。作如是声。割截割截此甘蔗种。或有诸鬼。作如是声。碎末碎末此刹利种。或有诸鬼。作如是声。破散破散此释种子。或有诸鬼。作如是声。摧坏摧坏此刹利子。或有诸鬼。作如是声。速灭速灭此沙门子。或有诸鬼。作如是声。节解节解此瞿昙子。或有诸鬼。作如是声。随意随意逐便所作。或有诸鬼。作如是声。任情任情。速作莫住。如是喧动。不可得听。此声闻时。空可倒地。一切大地可段段分。闻此声时。所有野兽皆大唱唤。四散驰走。一切诸鸟。在所闻此声吼之时。皆悉从树自扑落地。时彼魔众一切诸鬼。或有作于哂哂声者。或复有作[口*祁](居祁反)梨声者。或作啸声。或言斫斫。或言断断。或言杀杀。或言割割。或言破破。或言节节。或言解解。如是恶声。不可胜数。</p>
  <p>　　其魔波旬即拔利剑。手执前趋。欲吓菩萨疾走而进。口中唱言。汝释比丘。若安此座敢不起者。我必害汝。而彼魔王。东西交过。欲近菩萨。不能得前。</p>
  <p>　　是时魔王长子商主。即以两手。抱魔王取。口如是言。父王父王。愿莫愿莫。父王会自不能得杀悉达释子。亦不能动此之坐处。兼得无量无边过罪。时魔波旬。不受其子商主之谏。向菩萨走。不肯还反。</p>
  <p>　　尔时有一净居天子。在虚空中隐身不现。见魔波旬以散乱心走恼菩萨。天以定心。出微妙音。语波旬言。汝魔波旬。不自限量。汝今不应扰乱此圣。汝速疾舍幻惑恶心。还本境界。汝终不能摇动此圣。所以者何。犹如猛风不动须弥。时净居天。向魔波旬。而说偈言。</p>
  <p>　　宁令火失于热性　　水失润泽住不流<br>
  　　地失牢固不胜持　　风失吹动怗然静<br>
  　　此无量劫行功业　　终不舍此誓愿心<br>
  　　见世困苦厄众生　　悭贪欲痴重病患<br>
  　　发慈悲愍是等故　　欲以智药显圣医<br>
  　　汝今何故作艰难　　一切人多堕邪道<br>
  　　彼今欲开正见眼　　此是大圣解脱王<br>
  　　此是导失道商人　　无明众生堕黑闇<br>
  　　此欲然于智灯照　　此圣欲入涅槃城<br>
  　　秉炬欲破世间昏　　忍辱枝檊心根[革*卬]<br>
  　　信念花叶意茎固　　智树能与法果资<br>
  　　汝今不应拔使倾　　又汝今被痴绳缚<br>
  　　彼欲解脱汝等结　　岂可于彼生恶心<br>
  　　彼求解脱欲教他　　汝作障碍徒疲乏<br>
  　　众生没大烦恼海　　世间谁解作舡师<br>
  　　彼欲建立大桥梁　　汝今何故兴此恶<br>
  　　其昔劫修诸道行　　彼等果熟是今时<br>
  　　是故此树下结跏　　犹如往昔诸先圣</p>
  <p>　　时魔波旬。从彼净居诸天边。闻如是语已。起增上慢。倍生嗔心。复速疾走向菩萨所。欲害菩萨。</p>
  <p>　　尔时彼处护菩提树。有八天神。一名功德。二名增长。三名无畏。四名巧辩。五名威德。六名大力。七名实语。八名善会。彼等八神。仰瞻菩萨。目睫不交。一时同以十六种相。赞叹菩萨。作如是言。</p>
  <p>　　仁今最胜清净众生。光明照耀。犹如天上日月在空。</p>
  <p>　　仁今挺特清净众生。显赫焰炽。犹如空里日天初出。</p>
  <p>　　仁今皎洁清净众生。众相开敷。如绿池内红莲花发。</p>
  <p>　　仁今无畏清净众生。奋迅自在。如师子王处大林内。</p>
  <p>　　仁今安静清净众生。不惊动如须弥山王出住海中。</p>
  <p>　　仁今清净周匝。显现峙立。犹如大铁围山牢固不动。</p>
  <p>　　仁今沉重审谛众生众德备具。犹如大海众宝充满。</p>
  <p>　　仁今含容意度宽广。日日增长。犹如虚空无有边际。</p>
  <p>　　仁今敦厚无诸邪曲心意正定。犹如大地养育众生。</p>
  <p>　　仁今心意无有垢浊具足。犹如阿耨达池清净之水备八功德。</p>
  <p>　　仁今断除一切诸结心意无染。犹如大风不着诸世。</p>
  <p>　　仁今巍巍难可观睹面目。犹如猛火炽盛。远离一切诸烦恼热。</p>
  <p>　　仁今勇健刚[革*卬]众生。大力如彼那罗延天无人能伏。</p>
  <p>　　仁今精进历劫熏修心意难回。犹如帝释放金刚杵。</p>
  <p>　　仁今已得第一善利。最为一切众生上首具足十力。不久当成无上菩提。</p>
  <p>　　尔时守护彼菩提树诸神王。以十六种相赞叹菩萨。章句如是(本阙一赞)</p>
  <p>　　尔时色界净居诸天。复共同以十六种相。毁辱魔王。挫其势力。何等十六。</p>
  <p>　　波旬汝今无有威势。犹如儜人被健儿伏妄言我胜。</p>
  <p>　　波旬汝今一身独自无有伴侣。犹如旷野被放逐人。</p>
  <p>　　波旬汝今一切军众。诸力摧折。如负重乏羸瘦老牛。</p>
  <p>　　波旬汝今愚盲秽恶无有清净。如夜射箭堕不净地。</p>
  <p>　　波旬汝今犹跛瞎驴东西浪行。落邪崄道如迷商人。</p>
  <p>　　波旬汝今眷属离散。身无精光。犹如负草贫穷乞貌。</p>
  <p>　　波旬汝今威德实衰。无处依止。强作姧猾。犹如痴人。无有羞耻。</p>
  <p>　　波旬汝今造业不净多有垢腻。如无恩义孝德之人。</p>
  <p>　　波旬汝今被他驱趁。犹如野干被师子逐不得自在。</p>
  <p>　　波旬汝今一切军众。不久退散。犹如猛风吹诸飞鸟。</p>
  <p>　　波旬汝今愚惑昏闇。不知时节。如死日到孤独贫儿。</p>
  <p>　　波旬汝今眷属退败。犹如散药从于疏漏有孔器出。</p>
  <p>　　波旬汝今不久当被禁制治罚。犹如解理趁逐愚人。</p>
  <p>　　波旬汝今须臾被断一切身力。犹如罪人被他割截手足异处(本阙二相)</p>
  <p>　　时首陀会一切诸天。以如是等十六种相。毁魔波旬。摧其力已。时护菩提树之八神。还复共以十六种相。重毁波旬。何等十六。</p>
  <p>　　波旬汝今不久之间。被菩萨降。犹如健儿被他贼杀(一)</p>
  <p>　　波旬汝今被菩萨扑。犹如怯弱羸瘦之人。为大力士之所捶打(二)</p>
  <p>　　波旬汝今被菩萨光之所覆蔽。犹如日出障翳于彼小萤火虫(三)</p>
  <p>　　波旬汝今被菩萨威自然退散。犹如一把碎末麦[麩-夫+(ㄙ/月)]被大风吹(四)</p>
  <p>　　波旬汝今被菩萨怖失脚驰走。犹如小兽被师子追(五)</p>
  <p>　　波旬汝今被菩萨拔。如娑罗树为猛风吹合根倒地(六)</p>
  <p>　　波旬汝今被菩萨破。如怨贼城为大力王之所摧灭(七)</p>
  <p>　　波旬汝今被菩萨竭。如牛迹水为盛旱日之所干涸(八)</p>
  <p>　　波旬汝今被菩萨退低头直走。如得罪人为他所杀忽然得脱(九)</p>
  <p>　　波旬汝今被菩萨扰。如野泽内遭大猛火飞鸟乱惊(十)</p>
  <p>　　波旬汝今被菩萨伏心内忧愁。如无法行忽失权势下代国王(十一)</p>
  <p>　　波旬汝今不久当被菩萨剥脱。犹如无翅老病鸿鹤(十二)</p>
  <p>　　波旬汝今不久当被菩萨减削。如行旷野无粮食人(十三)</p>
  <p>　　波旬汝今不久当被菩萨劫夺。如人失舶没于大海(十四)</p>
  <p>　　波旬汝今被菩萨燋。如劫尽时一切稠林树木烬灭(十五)</p>
  <p>　　波旬汝今不久当被菩萨崩倒。犹如金刚打坏石山(十六)</p>
  <p>　　是等天神。以十六种。毁魔波旬。其魔波旬。闻诸天神如是毁辱劝谏之时。向菩萨走。欲杀害故。违失劝谏。被诸天神之所毁辱。犹不解心。不还本宫。更复增忿敕兵众言。汝等速起。急疾打散撮此仙人。莫与其命。是人今既自度彼岸。于我界内。复教无量无边众生。出我之境。我不放汝。若汝自知得脱我手。唯汝沙门。速起驰走。远离于此菩提树下。则命久活。不遭困苦。</p>
  <p>　　尔时菩萨报波旬言。若当使此须弥山王。崩离本处。一切众生。悉无复有。一切星宿及以日月。坠落堕地。大海干竭。我今已坐菩提树下。不可移动。魔复更嗔。出粗恶言。汝等捉此瞿昙释子。擎将飞行。且缓莫杀。速疾将向我微妙宫。五缚枷锁。手着杻械。遣守我门。令我数见如是困苦多种厄难。犹如恶奴。</p>
  <p>　　尔时菩萨报波旬言。可此虚空将于妙色画杂种形。或复虚空及诸星宿。并日月天。堕落于地。汝等诸魔满足三千。恐怖于我。乃至树下。魔欲吓我。无有是处。</p>
<div class="jwbt-box"><div class="jwbtbm"><a name=j0676-03-25><a href="0676-03.htm#MENU-top">菩萨降魔品第三十二之一</div></div></a></a>
<p>　　尔时魔众。尽其威力。胁菩提树。不能惊动。菩萨一毛。有偈说言。</p>
  <p>　　天魔军众忽然集　　处处打鼓震地噪<br>
  　　吹螺及贝诸种声　　唱言子欲作何事<br>
  　　今见此魔大军众　　何不起走离此中<br>
  　　汝今妙色如铸金　　面目清净天人仰<br>
  　　如是身体不久坏　　此大魔众难可当<br>
  　　但看地上及虚空　　诸种变现皆充满<br>
  　　必欲共斗恐不如　　其若嗔忿或损身<br>
  　　梵音迦罗频伽声　　告诸夜叉罗刹等<br>
  　　愚痴欲恼虚空体　　今来怖我亦复然<br>
  　　能以金刚破山王　　或用口吹竭大海<br>
  　　或猛嗔龙持手执　　如是彼能动我心<br>
  　　魔众愤怒放火山　　拔树并根历乱掷<br>
  　　镕铜赫赤星散注　　或有手把恶毒蛇<br>
  　　或骆驼马白象头　　或猫野干猕猴首<br>
  　　或嗔蛇龙吐气舌　　或复霹雳闪电飞<br>
  　　杂雨土石雹金刚　　或注铁丸诸器仗<br>
  　　槊矛长刀三叉戟　　或现金刚齿毒蛇<br>
  　　落地打碎树枝条　　种种兵甲大叫吼<br>
  　　或有百臂射百箭　　蛇口吐猛焰火光<br>
  　　或棒铁丸如须弥　　或出可畏炽火雨<br>
  　　倒地劈裂彻泉下　　或有窜身前后围<br>
  　　或在左右及足边　　颠倒手脚放烟火<br>
  　　忽然还复口大笑　　如是可畏诸魔军<br>
  　　菩萨见如幻化为　　如是魔力应夺命<br>
  　　彼见犹如水中月　　亦复非真男女形<br>
  　　非我非命非众生　　眼耳鼻口身意等<br>
  　　内外因缘各自有　　是诸法尔造无人<br>
  　　我作如此语非虚　　不信当更作言誓<br>
  　　如我今见于彼等　　欲得恐怖于我来<br>
  　　诸法体性及我身　　一切悉空无有实</p>
  <p>　　是时魔军夜叉众等。以诸形貌种种身体。如是恐怖菩萨之时。菩萨尔时不惊不怖。不动不摇。而彼魔王波旬。更复增嗔恚心。内怀愁忧。遍满其体不能自安。而有偈说。</p>
  <p>　　魔家眷属大可畏　　各作种种恐怖形<br>
  　　见彼菩萨不惊惶　　波旬心愁剧嗔恨</p>
  <p>　　尔时菩萨。作是思惟。此魔波旬。不受他谏。造种种事而不自知。我今可以如法语言断其一切诸恶法行。菩萨如是心思惟已。语魔波旬。作如是言。魔王波旬。汝善谛听我本来此。菩提树下。创初之时。将一把草。铺已而坐。所以者何恐畏后时共魔波旬成于怨仇斗诤相竞恶口骂詈。汝魔波旬。造诸恶行。无有善心。我今欲断汝魔波旬一切怨仇。欲灭汝等一切恶业。汝魔波旬。若欲生于怨恨之心。作如是念。何故菩萨坐此树下。将草作铺。着粪扫衣。汝心如是妒嫉此事。汝魔波旬。且定汝意。我若成就阿耨多罗三藐三菩提。后取如是等一切诸事。付嘱于汝。愿汝回心生大欢喜。魔王波旬。汝今心中亦有言誓。我等必当恐怖菩萨。令舍此座起走勿停。然我复有弘大誓愿。我今此身坐于此座。设有因缘。于此坐处。身体碎坏犹如微尘。寿命磨灭。若我不得阿耨多罗三藐三菩提时。我身终不起于此处。魔王波旬。如是次第。我等当观。是谁勇猛誓愿力强。有能在先成就此愿。或我或魔及汝军众。若我福业善根力强。我应成此誓愿不虚。是时菩萨向魔波旬。而说偈言。</p>
  <p>　　汝昔施一无遮曾　　今得如是大威权<br>
  　　我于无量亿僧祇　　为诸众生种种施</p>
  <p>　　尔时魔王波旬复向菩萨。而说偈言。</p>
  <p>　　我昔祭祀无遮会　　汝今验我既非虚<br>
  　　汝若干劫布施行　　谁信此言欲降我</p>
  <p>　　魔王波旬。说此偈已。是时菩萨。不畏不惊。不怯不弱。专注不乱。以柔软心。舍诸恐怖。身毛和靡。视瞬安庠。伸其右手。指甲红色。犹如赤铜。兼以种种诸相庄严具足。无量千万亿劫。诸行功德善根所生。举手摩头。手摩头已。复摩脚趺。摩脚趺已。以慈愍心。犹如龙王。欲视举头。既举头已。善观魔众。观魔众已。以千万种功德右手指于大地。而说偈言。</p>
  <p>　　此地能生一切物　　无有相为平等行<br>
  　　此证明我终不虚　　唯愿现前真实说</p>
  <p>　　尔时菩萨。手指此地。作是言已。是时此地所负地神。以诸珍宝。而自庄挍。所谓上妙天冠耳珰手锁臂钏及指环等。种种璎珞庄严于身。复以种种香华。满盛七宝瓶内。两手捧持。去菩萨坐。不近不远。从于地下。忽然涌出。示现半身。曲躬恭敬向于菩萨。白菩萨言。最大丈夫。我证明汝。我知于汝。往昔世时。千亿万劫。施无遮会。作是语已。是时其地遍及三千大千世界。六种震动。作大音声。犹如打于摩伽陀国铜钟之声震遍吼等。如前所说。具十八相。</p>
  <p>　　尔时彼魔一切军众及魔波旬。如是集聚。皆悉退散。势屈不如。各各奔逃。破其阵场。自然恐怖。不能安心。失脚东西南北驰走。当是之时。或复白象顿蹶而倒。或马乏卧。或车脚折。狼藉纵横。或军迷荒不能摇动。或复弩槊弓箭长刀罥索剑轮三叉戟翣小斧钺呋。从于手中自然落地。又复种种牢固铠甲。自碎摧坏去离于身。如是四方争竞藏窜。或覆其面。踣地而眠。或仰倒地。乍左乍右。宛转尸移。或走投山。或入地穴。或有倚树。或入闇林。或有回心归依菩萨。请乞救护养育于我。其有依倚于菩萨者。不失本心。时其波旬。闻大地声。心大恐怖。闷绝躃地。不知东西于上空中。唯闻是声。打某撮某。捉某斫某。杀某断某。黑闇之行。悉令灭尽。莫放波旬。</p>
<div class="jwbt-box"><div class="jwbt"><a name=j0676-03-26><a href="0676-03.htm#MENU-top">佛本行集经卷第三十</div></a></a>
<div class="jwbtbm"><a name=j0676-03-27><a href="0676-03.htm#MENU-top">菩萨降魔品第三十二之二</div></div></a></a>
<p>　　尔时彼处别有地神。将于一瓶凉冷之水。洒魔王上。而告之言。汝魔波旬。速疾急起。走向自宫。今为汝故。当有种种器仗。欲来害于汝身。节节解汝。而彼魔众。本时所作。杂类形容。殊异身体。变现而来。执持种种兵戈器械。如是怖已。不能复形。还如是归。至本来处。各相迷失。经由七日于后。或有得相见者。或不相见。其相见者。各相借问。或复哭母。或复哭父。或兄或弟。或姊或妹。互相谓言。我等今者值此大厄。是我等殃。我等今得本命而还。深是我等不可思议而有偈说。</p>
  <p>　　菩萨右手百福严　　诸指网罗赤红甲<br>
  　　掌内千辐轮相炳　　阎浮金光妙色充<br>
  　　以手安庠摩头趺　　如是掌下似云电<br>
  　　口言大地汝明我　　往昔无数劫修行<br>
  　　所有来乞曾不违　　水火风神皆验实<br>
  　　梵天帝释并日月　　十方诸佛悉鉴知<br>
  　　如我苦行求菩提　　布施持戒精进忍<br>
  　　禅定智慧等六度　　及四无量诸神通<br>
  　　如是次第助道因　　一切熏修尽皆证<br>
  　　十方我作诸功德　　般遮于瑟及檀那<br>
  　　汝魔万分无一毫　　是时以手指此地<br>
  　　其地震声若钟响　　六种涌没海波涛<br>
  　　魔睹倒地闷不稣　　或有空音唱缚撮<br>
  　　虽降面失于光色　　自知不及菩萨威<br>
  　　椎胸大哭唱叫声　　身体疲乏无归处<br>
  　　东西南北纵横走　　心迷闷绝无有情<br>
  　　象马车兵力悉摧　　鸠槃毗舍遮罗刹<br>
  　　自然惊怖悉星散　　退走求道各回遑<br>
  　　如鸟在泽被火飞　　父母兄弟姊妹女<br>
  　　两两相求不知道　　各问汝今何处停<br>
  　　设得相见迭相嫌　　俱云厄至恐失命<br>
  　　彼诸魔众无亿数　　忽然消灭似散云<br>
  　　如是苦经七日中　　后遇相逢唱言活<br>
  　　我等心今大欢喜　　时彼菩提树大神<br>
  　　慈心将冷水一瓶　　洒于魔上作是说<br>
  　　速起莫住随心去　　汝今若不取我言<br>
  　　后值厄难当分甘　　夜叉罗刹鸠槃等<br>
  　　摩睺罗伽及毗舍　　世间所有可畏形<br>
  　　魔王率将树下来　　欲望恐怖于菩萨<br>
  　　端正容颜诸相满　　功德具如千日光<br>
  　　心不惊动犹须弥　　观后魔众如幻化<br>
  　　诸法无异无分别　　如星如露如浮云<br>
  　　法相如是正思惟　　安心善住结加坐<br>
  　　若有我心彼闻见　　如是邪念则生贪<br>
  　　痴人作是着我时　　以心念故见恐怖<br>
  　　释迦牟尼大尊者　　观于诸法平等如<br>
  　　十二因缘相续生　　心意境界空无实<br>
  　　见谄曲魔不惊动　　乏顿无利身体疲<br>
  　　木石刀杖悉弃捐　　眷属驰走无依怙</p>
  <p>　　尔时魔王波旬长子。名曰商主。即以头顶礼菩萨足。乞求忏悔。口唱是言。大善圣子。愿听我父发露辞谢。凡愚浅短。犹如小儿。无有智慧。我今忽来恼乱圣子。将诸魔众。现种种相恐怖圣子。我于已前。曾咨父言。以忠正心。虽有智人善解诸术。犹尚不能降伏于彼悉达太子。况复我等。但愿圣子。恕亮我父。我父无智。不识道理。如是恐怖大圣王子。当何取生。大圣王子。愿仁所誓。早获成就速证阿耨多罗三藐三菩提。</p>
  <p>　　尔时所有一切诸天。向于菩萨生信行者。若虚空中及在地上。或复诸方。彼等悉大欢喜踊跃遍满其体。不能自胜。以欢喜心。口唱是言。唎唎[口*祁][口*祁]梨梨。其声遍满四方虚空。震叫响彻弄诸衣服。呜呼希有菩萨。今已降伏诸魔及魔军众。以作天乐。以作天歌。赞叹菩萨。复将天花。曼陀罗花。摩诃曼陀罗花。曼殊沙花。摩诃曼殊沙花。优钵罗花。拘勿头花。钵头摩花。分陀利花。以天栴檀细末之香。散菩萨上。散已复散。雨而更雨。有偈说言。</p>
  <p>　　菩萨既降伏魔王　　此之大地六种动<br>
  　　众生没在无明暗　　大圣神光普照明<br>
  　　天地开朗日月辉　　犹如妇女庄严面<br>
  　　虚空下种种花雨　　曼陀罗等及余花</p>
  <p>　　尔时复有无量无边诸余天等。千万亿数。娑婆世主。大梵天王。及帝释等。皆大欢喜。乃至遍体。不能自胜。合十指掌。顶礼菩萨。口作是言。今此圣者。必证阿耨多罗三藐三菩提。是时其处菩提树下。相去不远。有一龙王。名曰迦罗。即便以偈。叹菩萨言。</p>
  <p>　　如我昔睹佛日兴　　还如此处菩提树<br>
  　　作大神通希有事　　善巧方便降魔王<br>
  　　世尊今者亦复然　　铺草结加安隐坐<br>
  　　心不攀缘正意住　　曾无一念暂时惊<br>
  　　如是勇猛大精进　　决定最胜牟尼佛<br>
  　　而此大地六种动　　其响震吼如钟声<br>
  　　东西南北涌复潜　　不久必成大胜觉<br>
  　　虚空閦塞诸天众　　百千万亿那由他<br>
  　　唱声微妙心喜欢　　仁今必作大妙圣<br>
  　　诸天万亿不可数　　各弄衣服满虚空<br>
  　　如是预相无有边　　仁今作佛成大圣<br>
  　　千万那由他天众　　在空顶礼合掌恭<br>
  　　此之先应难具言　　仁今作佛大尊觉<br>
  　　天诸童子亿千万　　喜欢手执妙天花<br>
  　　于仁者上雨花云　　仁今作佛世尊胜<br>
  　　周匝菩提树林木　　枝头皆向尊屈低<br>
  　　此诸瑞相非一条　　仁今作佛大尊极<br>
  　　仁既降伏天魔众　　可畏音响及殊形<br>
  　　悉以慈力摄化周　　仁今作佛大尊称<br>
  　　迦罗龙王叹佛已　　心生快乐大喜欢</p>
<div class="jwbt-box"><div class="jwbtbm"><a name=j0676-03-28><a href="0676-03.htm#MENU-top">成无上道品第三十三</div></div></a></a>
<p>　　尔时菩萨。既已降伏一切魔怨。拔诸毒刺建立胜幢。坐金刚座已。灭一切诸世间内诤斗之心。灭诤斗已。内外调伏。心清净行。为令一切世间众生作利益故。为令一切世间众生得安乐故。为令一切诸恶众生发慈心故。为断一切诸恶众生结垢行故。自已灭除睡眠缠盖。心得清净。光明现前。正念圆满。亦教众生。令断一切睡眠覆障。自已断除一切调戏。得清净心。无有浊乱。亦教众生。令灭一切调戏之心。使得清净。自断一切疑悔之心。离暗弊行。于诸善恶一切法中。无有疑滞。得清净心。</p>
  <p>　　尔时菩萨。得断如是五种心已。烦恼渐薄。所以者何。此等五法。能为智慧。作覆障故。能为智慧。作不佐助。遮于涅槃微妙善路。如是一切悉皆弃舍。离诸欲心及不善法。分别内外。思惟观察。一心寂定。欲证喜乐入于初禅法中而行。</p>
  <p>　　尔时菩萨。如是思惟。我今已证初增上心。现得安乐微妙之法心不放逸。应当正念舍离聚落。依阿兰若所行法者。尽令得之。是时菩萨。欲舍一切诸分别观。清净内心。一无分别。从三昧生欢喜乐已。证第二禅法中而行。</p>
  <p>　　尔时菩萨。复如是念。我今已生此二增心。乃至舍离一切诸恶。成众行已入二禅。时菩萨厌离欢喜。舍行清净。正念正慧。身受安乐。如圣所叹。舍于诸恶。已得安乐。如是增上。证第三禅法中而行。</p>
  <p>　　尔时菩萨。复如是念。此我第三增益之心。乃至在于兰若行者。是时菩萨。欲舍乐欲舍苦。如前所舍分别苦乐。无苦无乐。悉舍正念清净。证第四禅法中而行。</p>
  <p>　　尔时菩萨。复更思惟。此我增心。第四现见法安乐行。已得证知。心不放逸。善男子。应正念一心。在阿兰若寂静而行。</p>
  <p>　　尔时菩萨。如是一心。清净无垢。无障无翳。一切苦患。悉皆除灭。调和柔软。可作诸业。已住决定。其夜初更欲成身通。受于种种神通境界。所谓一身能作多身。复合多身还作一身。作一身已。于虚空中。上没下出。下没上出。隐显自在。横遍亦然。穿过山崖石壁无碍。应念而行。入壁便出。出已还入。譬如雾中。没已即现。现已还没。入地如水。履水如地。出没虚空。犹如飞鸟。或放烟熏。或出光焰。如大火聚。日月威德。最大巍巍。能以手掌。面扪摸之。现长大身乃至梵天。譬如工巧。巧师弟子。取清净金。作诸器皿。随意即成。亦分别知彼价贵贱如工瓦师。瓦师弟子。成就泥团。置于轮上。欲作何器。即便得成。亦知其价。如善木师。木师弟子。伐取树木。不腐不枯。欲作何器。即能得成。亦知其价。如象牙师。牙师弟子。得好象牙欲作何器即能作成。亦知其价。如是如是。菩萨亦然。如是成就清净之心。无浊秽心。无隔碍心。无患累心。柔和软心。成就业心。真寂定心。于夜初更。修习造作种种神通。成就智心。出现种种神通境界。所谓一身作于多身。略说乃至身至梵天。菩萨心得如是寂定。如是清净。如是无垢。如是无翳。除灭一切烦恼患累。造诸业已。心得寂灭。</p>
  <p>　　尔时菩萨。还于是夜初更之中。更欲证知宿命神通。成就心行。欲于自心知他人心种种念数。所谓受身一生之处。二生之处。三四五六七八九十二十三十四十五十一百二百一千一万。无量亿万。半劫小劫。中劫大劫。无量小劫。中劫大劫。我昔某处。我名字某。如是姓族。如是种类。如是饮食。如是受乐。如是寿命。如是死已生于彼处。彼生复死。</p>
  <p>　　尔时菩萨。以如是相如是行。知种种宿世自身既尔。他身亦然。又复自知种种宿命。譬如有人。从自聚落出已。至于他聚落。行于其道路。知何处坐。知何处行。知何处眠。知何处言。知何处默。至此聚落。知彼聚落其间近远行路之时。何处而行。何处而坐。乃至何处。眠卧言默。至彼聚落。还已聚落。复如是念。思惟悉知。从此聚落。经若干时。至彼聚落。复于某处若干时住。若干时行。若干时坐。若干时语。若干时默。过若干时。复至某邑。复知彼处若干时行坐起眠卧语默停泊。乃至到于已聚落已。悉如是知。菩萨亦然。如是定心清净之心。无垢秽心。如是软心。无患恼心。可作业心。于彼初夜初更之中。得宿命智。正念证知。心成就行。</p>
  <p>　　尔时菩萨。既思惟知自身生处及他生处。所谓一生国土之处。乃至无量无边亿劫所生之处。是时菩萨。如相如教。次第闻说如知自身所生之处及以他身种种生处亦复忆念。</p>
  <p>　　菩萨忆念如是生已。能于处处诸众生类。受诸生中。得慈念心。此我亲旧。此我外人。舍此亲已。复生某处。此世彼世。流转不息。犹如风车。犹如芭蕉。决定无实。烦恼无常。此义决定。心如是知。</p>
  <p>　　尔时菩萨。如是定心。如是清净。如是无垢。如是无恼。如是柔软。可作静业。于彼夜半。欲得成就证知天耳。而发是心。彼以天耳善清净故。过于人耳。闻种种声。所谓或闻地狱之声。或畜生声。天声人声。远声近声。譬如聚落城邑国土。或复市中。其间有人。升上高堂。或复楼上。于彼中住。复有一人。以清净耳。闻种种声。所谓或闻吹蠡贝声。或大鼓声。或小鼓声。细腰鼓声。或箜篌声。或琵琶声。箫笛笙瑟种种音声。或闻歌声。或闻舞声。或闻笑声。或闻哭声。或妇女声。或丈夫声。或童子声。或童女声。如是如是。菩萨如是。寂定其心。清净无垢。无恼无浊。柔软作业。于彼夜半。闻种种声。乃至一切地狱等声。</p>
  <p>　　尔时菩萨。寂定清净。无垢无恼。于彼夜半。成就欲证彼天眼时过于人眼。遍见一切。或复命终堕落众生。或生。众生。上界众生。下界众生。端正众生。丑陋众生。或堕恶道一切众生。或生善道一切众生。行者住者。或造业者。如所造业。悉皆以眼。通能达见。复知如是。众生所作身业不净。意业不净。毁谤师僧。或着邪见。以邪见故。造是恶业。以是因缘。舍此身命。生于恶道地狱之中。受诸苦恼。如是众生。以口业故。受于种种诸恶道苦。是等众生。口业不净造恶口业。一切具足。以是因缘。生于畜生。受诸苦恼。是等众生。行身恶业。具身恶业。以是因缘。造意恶业。具意恶业。乃至毁谤一切诸圣。若干邪见。以邪见故。邪见因缘。命终舍身。堕于饿鬼。受饿鬼苦。如是众生。行身净业。口清净业。不毁诸圣。以行正见造正见业。以是因缘。命终舍身。生于天上。若干众生。以造清净身行口行。一切具足。不犯不缺。不谤诸圣。以有正见。如是正见业因缘故。命终舍身。生于人间。如是菩萨。以天眼净过于诸人。见诸众生。或堕落时。或受生时。上界众生。中下众生。端正丑陋。或身有香。或身患臭。或至恶道。或至善道。如所造业。真实皆知。譬如有人。于国城邑聚落市间喧闹之处。升上大台高楼中坐。以净天眼见于诸人。或东方来。或西方来。或西向东。或东向西。或南向北。或北向南。或从南来。或从北来。或来或去。或住或坐。展转其间。或有逆行。或有顺行。如是如是。菩萨如是。寂定清净。无垢无恼。柔软作业。于彼夜半。乃至见于诸众生等随业受报。若善若恶。而有偈说。</p>
  <p>　　地狱受业苦极殃　　畜生各各相啖食<br>
  　　饿鬼恒常患饥渴　　人间困厄求资财<br>
  　　天上报尽爱别离　　此苦最重无方喻<br>
  　　展转一切众生类　　处处无有欢乐时<br>
  　　此名死命鬼深渊　　亦是烦恼海根底<br>
  　　众生没溺无出处　　轮转此彼来去行<br>
  　　如是观察五道中　　以于天眼遍能见<br>
  　　烦恼始终无有实　　犹如叶叶破芭蕉</p>
  <p>　　尔时菩萨。如是寂心。如是净心。无垢之心。如是远离一切诸恶。心调柔软。可作于业。已得寂定。还于彼时。后夜将尽。心欲证知如意通故。而自发起。既发知已。复知他意。从何处生。思惟何事。一切遍至。如实通知。若有众生。发于欲心。欲行欲事。如是真知。若离欲心。远离于欲。如实证知。若嗔恚心。嗔恚发起。真实通知。厌离嗔心远离嗔恚。如实通知。若有痴心。痴心发起。真实通知。厌离痴心。远离痴已。如实通知。如是略说。爱心离爱。乃至有为无为。下等上流。静乱广狭大小。有边无边。有上无上。得定无定。解脱无脱。如实通知。譬如丈夫。或复女妇。正少年时。常喜严身。庄严身已。或时净镜。或净水中。观于自面相皆见尽。如是如是。菩萨如是寂定。其心如是清净。如是无垢。如是无恼。柔软调和。可作于业。已得寂定。还彼后夜。以清净心。欲得证取宿命智通。如是自心他心亦然。从何发心。何处起心。心心遍尽。如实通知。若有欲心。若离欲心。如实通知。乃至解脱。不解脱心。如是通知。而菩萨得如是定心清净之心。无垢秽心。离一切恶。柔软之心可作于业。已得寂静。还彼后夜。欲得证知漏尽神通。内发智心。彼如是念。此诸众生。没烦恼海。所谓数数生老病死。从此命终。至于彼处。受后生时。还得如是一切众苦。不能知离此等众苦。所谓生老病死等苦。如是思惟。我今当作何等方便。云何得离此等诸苦。作何业行。云何舍离生老病死。度至彼岸。而说偈言。</p>
  <p>　　世间生死没溺海　　数数死已复受生<br>
  　　为此老病众苦缠　　愚迷不能得出离</p>
  <p>　　尔时菩萨。说此偈已。复更思惟。我老病死。从何而来。何因缘有此老病死。菩萨如是思惟念时。知老病死因生故。有此老病死。以有生故。老病死随。</p>
  <p>　　菩萨复更思惟。此生从何而有。何因缘故。得有是生。菩萨如是思惟念已。知因有故故有是生。</p>
  <p>　　菩萨复更思惟。此有从何而有。何因缘故得有此有。菩萨如是思惟念已。知因取故故有是有。</p>
  <p>　　菩萨复更思惟。是取从何而有。何因缘故得有是取。菩萨如是思惟念已。知因爱故故有是取。</p>
  <p>　　菩萨复更思惟。是爱从何而有。何因缘故得有是爱。菩萨如是思惟念已。知因受故故有是爱。</p>
  <p>　　菩萨复更思惟。此受从何而有。何因缘故得有此受。菩萨如是思惟念已。知因触故故有此受。</p>
  <p>　　菩萨复更思惟。是触从何而有。何因缘故得有是触。菩萨如是思惟念已。知因六入故有此触。</p>
  <p>　　菩萨复更如是思惟。此之六入。从何而有。何因缘故有此六入。菩萨如是思惟念已。知因名色故有六入。</p>
  <p>　　菩萨复更如是思惟。此之名色。何因缘有。从何而生。菩萨如是思惟念已。知因于识故有名色。</p>
  <p>　　菩萨复更如是思惟。此之识者。何因缘有。从何而生。菩萨如是思惟念已。知因诸行故有此识。</p>
  <p>　　菩萨复更如是思惟。此之诸行。何因缘有。从何而生。菩萨如是思惟念已。知因无明故有诸行。</p>
  <p>　　菩萨复更如是思惟。缘无明故故有诸行。缘诸行故故有于识。缘于识故故有名色。缘名色故故有六入。缘六入故故有于触。缘于触故故有于受。缘于受故故有于爱。缘于爱故故有于取。缘于取故故有于有。缘于有故故有于生。缘于生故故有于老。缘于老故故有病死及以忧悲诸苦恼等。如是诸苦。各相因生。菩萨未曾从他人闻。未曾自见。从法生眼生智生意生慧生明。</p>
  <p>　　菩萨复更如是思惟。有何无故无病老死。有何灭故灭老病死。菩萨如是思惟念知。以无生故无老病死。以灭生故。灭老病死。</p>
  <p>　　菩萨复更如是思惟。以何无故。而无此生。以何灭故。而灭此生。菩萨如是思惟念知。以无有无。则无此生。以灭有灭。则灭此生。</p>
  <p>　　菩萨复更如是思惟。以何无故。乃至一切诸行悉无。以何灭故。乃至一切诸行悉灭。菩萨如是思惟念知。以无无明故诸行无。以灭无明故诸行灭。</p>
  <p>　　菩萨复更如是思惟。以灭无明故诸行灭。诸行灭故识亦随灭。略说乃至生死忧悲苦恼皆灭。如是一切诸苦及集并皆悉灭。</p>
  <p>　　菩萨如是昔未曾闻。如是法中。生眼生智生意生明生光生慧。时菩萨得如是定心。如是清净如是无垢。如是得离一切诸恼柔软之心。可作业心。既得静心。此是无明。真实而知。亦知无明因如是生。亦知无明缘如是灭。真实谛了。此是无明尽灭之相。已得正道。真实而知。乃至略说。是识名色六入触受爱取有生老病死等。如实而知。此是一切老病死集。此是一切老病死灭。此是一切老病死灭。灭已得道。如是悉知。此苦谛集。如实而知。此苦谛灭。如实而知。此是苦谛。灭已得道。如实而知。如是等漏。真实而知如是漏集。如是漏灭。如是等漏。灭已得道。如实而知。此是欲漏。如实而知。此是有漏。此无明漏。如实而知。此处诸漏。悉灭无余。断绝诸有。</p>
  <p>　　譬如郭邑。或复城傍。或复聚落。相去不远。有一水池。其水凉冷。甘美清净。间无秽浊。水常弥满。其岸齐平。又岸四边。多有诸树。围绕庄严池内。复有种种诸虫或蚌或螺。鼋鼍龟鳖。多诸水性。或石或砂。或诸鱼鳝。鳟鲂鳀鳢。及摩竭鱼。在于水内。东西南北。交横驰走。求觅饮食。或有住者。或相趁逐。而有一人。以清净眼。在于岸上。洞彻分明。见于彼等一切诸虫。知此是[口*丰]是螺是龟是鼍是鳖是砂是石是鱼是虫摩竭鱼等。若干求食。若干蛰眠。若干东西南北驰走。若干相趁。如是如是。菩萨如是寂定于心。如是清净。如是无垢。如是无恼如是柔软。可作诸业。已得寂静。此是无明。如实而知。此无明集。此无明灭。此是无明灭已得道。如实而知。乃至略说。此处诸漏。悉皆灭尽。无有遗余。</p>
  <p>　　尔时菩萨。如是知时。如是见时。心从欲漏而得解脱。心从有漏。而得解脱。从无明漏。而得解脱。既解脱已。生慧解脱。生已即知。我生已尽。梵行成立。所作已办。毕竟更不受后世生。其夜三分已过。第四于夜后分。明星将欲初出现时。夜尚寂静。一切众生行与不行。皆未觉寤。是时婆伽婆。即生智见。成阿耨多罗三藐三菩提。而有偈说。</p>
  <p>　　是夜四分三已过　　余后一分明将现<br>
  　　众类行不皆未动　　是时大圣无上尊<br>
  　　众苦灭已得菩提　　即名世间一切智</p>
  <p>　　尔时婆伽婆。得智见时。于此世间。梵宫魔宫。天人沙门。及婆罗门。世皆大明。小铁围山。并大铁围。其间从来恒常黑暗。未曾见光此之日月。如是大德。如是光明。如是威力。遂不能令彼处光明照曜显赫。今者自然皆大开朗。悉睹光明。其间所有一切众生。各各相见。各各相知。各各相语。此处亦复有众生乎。此处亦复有众生乎。一切树木。即生花果。随熟堕地。世尊力故。虚空清净。无有尘雾。无有烟霞。忽自起云。降微细雨。以用洒地。复起凉风。冷暖调适。诸方澄净。显现分明。又虚空中。一切诸天。作天音乐。作天歌赞。而雨种种无量花雨。所谓曼陀罗花。摩诃曼陀罗花。复雨天衣憍奢耶等。复雨金银琉璃等宝。复雨优钵罗拘物头分陀利。复雨种种末香涂香。散于佛上。散已复散。彼地周匝满一由旬。种种花雨。末香涂香。积至于膝。时此大地。六种震动。一切众生。一向皆受极妙快乐。诸苦不恼。当于彼时。无一众生有欲恼者。有嗔恚者。有贪痴者。亦复不生贡高之心。我慢之心。无有恐怖。不作众罪。无有疾病。众患皆差。更不发动。饥渴众生。悉得饱满。酒醉众生。皆得醒悟。更不饮酒。颠狂众生。皆得本心。盲瞑众生。皆得见色。聋者闻声。身体诸根。不完具者。悉得具足。贫穷众生。皆得地藏。羸瘦众生。皆得肥满。牢狱系禁。悉皆得脱枷锁自然解散。地狱众生。悉免苦恼。畜生众生。恐怖皆灭。饿鬼众生。灭饥渴苦。悉得饱满。而有偈说。</p>
  <p>　　尔时众生嗔等无　　灭众苦受大快乐<br>
  　　酒醉狂颠得本性　　一切怖者皆获安</p>
  <p>　　尔时世尊。既成阿耨多罗三藐三菩提已。即作如是师子音吼。而说偈言。</p>
  <p>　　往昔造作功德利　　心所念事皆得成<br>
  　　速疾证彼禅定心　　又复到于涅槃岸<br>
  　　所有一切诸怨敌　　欲界自在魔波旬<br>
  　　不能恼我悉归依　　以有福德智慧力<br>
  　　若能勇猛作精进　　求圣智者得不难<br>
  　　既得即尽诸苦边　　一切众罪皆除灭</p>
  <p>　　尔时如来初成佛已。最先说此口业之偈。</p>
  <div class="jw-bottom">
       <li><a href="0676-02.htm">上一部：乾隆大藏经·小乘单译经·佛本行集经六十卷 (第十一卷～第二十卷)</a>
      <li><a href="0676-04.htm">下一部：乾隆大藏经·小乘单译经·佛本行集经六十卷 (第三十一卷～第四十卷)</a></li></div></div>
     <div class="bottom-bt">乾隆大藏经·小乘单译经·佛本行集经</div></span></body></html>
