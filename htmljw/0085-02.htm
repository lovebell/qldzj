<!DOCTYPE HTML PUBLIC"-//W3C//DTD HTML 4.0 Transitional//EN">
<html><head><title>第0085-02部～大方广佛华严经普贤菩萨行愿品（第十一卷～第二十卷）</title>
<meta http-equiv="Content-Type" content="text/html; charset=utf-8" />
<meta content="Microsoft FrontPage 4.0" name="GENERATOR">
<meta name="ProgId" content="FrontPage.Editor.Document">
<meta name="viewport" content="width=device-width, initial-scale=1" />
<link href="../class/jw.css" rel="stylesheet" type="text/css">
<SCRIPT type=text/javaScript>
function doZoom(size){
document.getElementById('zoom').style.fontSize=size+'px'}
</SCRIPT>
</head>
<body>
<span id="zoom">

<a name="MENU-top"></a>

<div class="top-bt">
<div class="top-left">大乘华严部·第0085部</div>
<div class="top-center">大方广佛华严经普贤菩萨行愿品（第十一卷～第二十卷）</div>
<div class="top-right">唐罽宾三藏般若奉诏译</div></div>
<div class=top-bm>
<div class=bm-bt><div class=bm-jbt>· 经名 · 卷数 · 跋序</li></div><div class=bm-jbt-left><div class=bm-jbtbm>· 品名 · 品数 · 译作者</li></div>
<div class=bm-zt>字体：<A href="javascript:doZoom(18)">大</A> <A href="javascript:doZoom(16)">中</A> <A href="javascript:doZoom(15)">小</A></div></div></div>
<div class=bm-bt><div class=bm-jbt><a href="0085-02.htm#j0085-02-1">大方广佛华严经普贤菩萨行愿品卷第十一</a></div><div class=bm-jbt-left>
<div class=bm-jbtbm><a href="0085-02.htm#j0085-02-2">入不思议解脱境界普贤行愿品</a></div>
</div></div><div class=bm-bt><div class=bm-jbt><a href="0085-02.htm#j0085-02-3">大方广佛华严经普贤菩萨行愿品卷第十二</a></div><div class=bm-jbt-left>
<div class=bm-jbtbm><a href="0085-02.htm#j0085-02-4">入不思议解脱境界普贤行愿品</a></div>
</div></div><div class=bm-bt><div class=bm-jbt><a href="0085-02.htm#j0085-02-5">大方广佛华严经普贤菩萨行愿品卷第十三</a></div><div class=bm-jbt-left>
<div class=bm-jbtbm><a href="0085-02.htm#j0085-02-6">入不思议解脱境界普贤行愿品</a></div>
</div></div><div class=bm-bt><div class=bm-jbt><a href="0085-02.htm#j0085-02-7">大方广佛华严经普贤菩萨行愿品卷第十四</a></div><div class=bm-jbt-left>
<div class=bm-jbtbm><a href="0085-02.htm#j0085-02-8">入不思议解脱境界普贤行愿品</a></div>
</div></div><div class=bm-bt><div class=bm-jbt><a href="0085-02.htm#j0085-02-9">大方广佛华严经普贤菩萨行愿品卷第十五</a></div><div class=bm-jbt-left>
<div class=bm-jbtbm><a href="0085-02.htm#j0085-02-10">入不思议解脱境界普贤行愿品</a></div>
</div></div><div class=bm-bt><div class=bm-jbt><a href="0085-02.htm#j0085-02-11">大方广佛华严经普贤菩萨行愿品卷第十六</a></div><div class=bm-jbt-left>
<div class=bm-jbtbm><a href="0085-02.htm#j0085-02-12">入不思议解脱境界普贤行愿品</a></div>
</div></div><div class=bm-bt><div class=bm-jbt><a href="0085-02.htm#j0085-02-13">大方广佛华严经普贤菩萨行愿品卷第十七</a></div><div class=bm-jbt-left>
<div class=bm-jbtbm><a href="0085-02.htm#j0085-02-14">入不思议解脱境界普贤行愿品</a></div>
</div></div><div class=bm-bt><div class=bm-jbt><a href="0085-02.htm#j0085-02-15">大方广佛华严经普贤菩萨行愿品卷第十八</a></div><div class=bm-jbt-left>
<div class=bm-jbtbm><a href="0085-02.htm#j0085-02-16">入不思议解脱境界普贤行愿品</a></div>
</div></div><div class=bm-bt><div class=bm-jbt><a href="0085-02.htm#j0085-02-17">大方广佛华严经普贤菩萨行愿品卷第十九</a></div><div class=bm-jbt-left>
<div class=bm-jbtbm><a href="0085-02.htm#j0085-02-18">入不思议解脱境界普贤行愿品</a></div>
</div></div><div class=bm-bt><div class=bm-jbt><a href="0085-02.htm#j0085-02-19">大方广佛华严经普贤菩萨行愿品卷第二十</a></div><div class=bm-jbt-left>
<div class=bm-jbtbm><a href="0085-02.htm#j0085-02-20">入不思议解脱境界普贤行愿品</a></div></div></div></div>
<div class="jwzw">
<div class="jwbt-box"><div class="jwbt"><a name=j0085-02-1><a href="0085-02.htm#MENU-top">大方广佛华严经普贤菩萨行愿品卷第十一</div></a></a>
<div class="jwbtbm"><a name=j0085-02-2><a href="0085-02.htm#MENU-top">入不思议解脱境界普贤行愿品</div></div></a></a>
<p>　　尔时善财童子。于居士所。闻此甚深解脱门已。思惟修习。决定无间浮彼福德海。净彼福德田。趣彼福德津。仰彼福德山。开彼福德藏。转彼福德轮。观彼福德法。植彼福德因。生彼福德力。增彼福德势。长彼福德心。悟彼福德门。渐次行诣师子宫城。周遍推求宝髻长者。见在市中。遽即顶礼。绕无数匝。合掌前立。白言圣者。我已先发阿耨多罗三藐三菩提心。而未知菩萨云何学菩萨行。云何修菩萨道。善哉圣者。愿为我说诸菩萨道。我乘此道。趣一切智。<br/>　　尔时长者。执善财手。将诣其家。示其所居。告善财言。善男子。汝且观我所居舍宅。尔时善财。即遍观察。见其舍宅。广博严丽。于其四面。各开二门。阎浮檀金之所合成。白银为墙。周匝围绕。玻璃为殿。杂宝庄严。绀琉璃宝以为楼阁。砗磲妙宝而为其柱。阶墀轩槛户牖窗闼。靡不咸以众宝所成。百千种宝庄严校饰。码瑙宝池。香水盈满。四面栏楯。各以真珠。杂宝树林周遍行列。赤珠摩尼为师子座。阿僧祇宝间错庄严。毗卢遮那摩尼宝王以为其帐。于其座前左右建立。光焰炽盛摩尼宝幢。杂色光明如意珠王。而为其网。以覆其上。于其宅内。有大楼阁。高十层级。层开八门。善财入已。次第观察。见最下层。施以种种上味饮食。见第二层。施诸宝衣及众财物。见第三层。普施一切宝庄严具。见第四层施诸婇女。言辞善巧随意眷属。并所受用上妙珍宝。见第五层。五地菩萨云集其中。为安众生。演说妙法。诸所施为。无非利乐。成就如来最胜论者。陀罗尼门。诸三昧海。及诸世间种种明智。光明印行。见第六层。有诸菩萨。皆已成就甚深智慧。了达法性。得大总持。三明六通。皆悉具足。入普藏门。出障碍境。住不二法。现佛威仪。于不可说妙庄严海道场众中。而共集会。各以异名。分别显示般若波罗蜜门。所谓寂静藏般若波罗蜜门。善巧分别诸众生智般若波罗蜜门。不可动转般若波罗蜜门。离欲光明般若波罗蜜门。不可降伏藏般若波罗蜜门。照众生轮般若波罗蜜门。随顺教网般若波罗蜜门。功德海藏般若波罗蜜门。普眼舍得般若波罗蜜门。入无尽藏随顺修行般若波罗蜜门。入一切世间无尽方便海般若波罗蜜门。入随诸世间一切教海般若波罗蜜门。无碍辩才般若波罗蜜门。随顺众生普照无碍般若波罗蜜门。离垢光明般若波罗蜜门。常观宿缘而布法云般若波罗蜜门。说如是等百万阿僧祇般若波罗蜜门。遍不可说道场众会。显示庄严甚深智慧。见第七层。得如响忍诸菩萨等。充满其中。以方便智。分别演说诸出离门。悉能闻持一切如来所说正法。见第八层。得不退转神通智力无量菩萨。共集其中。以微细智。观诸世间。知诸佛刹道场众会。如幻如焰。如影如像。无有实性。见诸如来无分别境。现一切佛普遍色身。能以一音遍十方界。其身普诣一切道场。尽于法界。靡不周遍。普入佛境。普见佛身。普能受持一切佛法。普于一切佛众会中。而为上首。演说法要。见第九层。一生所系诸菩萨众。于中集会。见第十层。一切如来充满其中。从初发心。修菩萨行。超生死轮。成大愿海。具胜神通。得胜自在。以胜威力。净佛国土。殊胜庄严。普现十方道场众会。演说正法。乃至示灭。尽未来际。调伏利益。化度众生。如是一切。悉使明见。<br/>　　尔时善财。见如是等奇特事已。白言圣者。昔于何处。种何善根。获如是等殊胜果报。致此一切清净众会。长者告言。善男子。我念往昔过佛刹极微尘数劫。有世界。名种种色庄严轮。佛号无边光圆满法界普庄严王如来应供正遍知明行足善逝世间解无上士调御丈夫天人师佛世尊。与百千亿声闻众俱。智毗卢遮那而为上首。复与百千亿菩萨众俱。智日威德光而为上首。时彼国王。名法自在。佛受王请。入摩尼幢庄严园中。我于衢路。奏妙乐音。烧一丸香。而以供养。由彼如来与诸菩萨及声闻众。受我供故。令此香烟起大香云。普遍虚空而为荫盖。于阎浮提。七日七夜。普雨种种无边众色众生身相微妙香云。又令乐音出生种种美妙音声。普遍虚空。演出如来不可思议三世无碍广大智聚。令其闻者。除灭一切烦恼垢障。增长一切真实善根。速疾圆满一切智智。普能发起种种神通。我时以此供养善根。回向三处。一愿永离贫穷困苦。二愿常见诸佛菩萨。三愿恒闻诸佛正法。由是因缘故获斯报。善男子。我唯知此菩萨无障碍愿普遍庄严福德藏解脱门。如诸菩萨摩诃萨。得不思议功德宝藏。出不思议无量功德。入无分别如来身海。荫无分别无上法云。修无分别功德助道。起无分别普贤行网。证无分别三昧境界。等无分别菩萨善根。住无分别如来所住。见无分别三世平等。于一切劫。不生疲厌。住不可坏普眼境界自在之地。而我云何能知能说彼功德行。善男子。南方有国。名曰藤根。其国有城。名普遍门。中有长者。名为普眼。汝诣彼问。菩萨云何学菩萨行。修菩萨道。时善财童子。顶礼其足。绕无数匝。殷勤瞻仰。辞退而去。<br/>　　尔时善财童子。于宝髻长者所。闻此解脱已。深入诸佛无量知见。安住菩萨无量胜行。了达菩萨无量方便。希求菩萨无量法门。清净菩萨无量信解。明利菩萨无量诸根。成就菩萨无量欲乐。通达菩萨无量行门。增长菩萨无量愿力。建立菩萨无边胜幢。发起菩萨无边智慧。证得菩萨无边法光。普入菩萨无边大会。于菩萨法。决定无疑。趣求菩萨清净解脱。住菩萨心。深信爱乐。随顺作意。渐次前行。至藤根国。处处寻访彼城所在。虽历艰难不惮劳苦。身无疲倦。心无厌退。但唯正念善知识教。愿常亲近承事供养。遍策诸根。离众放逸。于善知识。心恒爱乐。然后乃到普遍门城。百千聚落周匝围绕。其城广大。种种庄严。雉堞崇峻。衢路宽平。市列百工。货多珍异。往来委输。人物可观。尔时善财。于彼城内。推求寻觅长者所居。人咸报言。住市肆中鬻香药处。闻已往诣。见其处在香台座上。即前礼足。合掌而立。白言圣者。我已先发阿耨多罗三藐三菩提心。而未知菩萨云何学菩萨行。修菩萨道。长者告言。善哉善哉。善男子。汝已能发阿耨多罗三藐三菩提心。善男子。我昔曾于文殊师利童子所。修学了知病起根本。殊妙医方。诸香要法。因此了知一切众生种种病缘悉能救疗。所谓风黄痰热。鬼魅蛊毒。乃至水火之所伤害。如是一切内外诸疾品类无边。我悉能于一念之中。以种种方药。如法疗治。咸令除差。施其安乐。如是法门。汝应修学。善财复言。圣者。我问菩萨所修妙行。云何说此世俗医方。长者告言。善男子。菩萨初学修菩提时。当知病为最大障碍。若诸众生。身有疾病。心则不安。岂能修习诸波罗蜜。是故菩萨。修菩提时。先发疗治身所有疾。菩萨复观一切世界所有众生。营办事业。受于欲乐乃至出家。精勤修习。得圣道果皆因国王。王之理化要因无病。何以故。以诸人王。是诸众生安乐本故。菩萨起化。先疗国王。次治众生。令无患苦。然后说法。调伏其心。善男子。菩萨若欲治诸病者。先当审观诸病因起。品类增损无量无边。我今为汝说其少分。善男子。一切众生。因四大种和合为身。从四大身。能生四病。所谓身病。心病。客病。及俱有病。言身病者。风黄痰热而为其主。言心病者。颠狂心乱而为其主。言客病者。刀杖所伤。种作过劳。以为其主。俱有病者。饥渴寒热。苦乐忧喜而为其主。其余品类。展转相因。能令众生受身心苦。善男子。如是众病。贫贱人少。多劳役故。富贵人多。过优乐故。善男子。一切众生。皆以无量极微大种聚集成身。犹如大海众微水滴。如是人身。毛及毛孔。各三俱胝。三俱胝虫之所依住。以是谛观。皮肤穿漏。两眼睛肉。手足掌中。脂膏集处。毛虫不生。其余身分。间无空缺。善男子。又观此身。唯五大性。何等为五。所谓坚湿暖动及虚空性。所言坚者所谓身骨三百六十。及诸坚碍皆地大性。凡诸湿润。皆水大性。一切暖触。皆火大性。所有动摇。皆风大性。凡诸窍隙皆空大性。然彼四大皆多极微。于虚空中。互相依住。极微自性。微细难知。除佛菩萨。余无能见。善男子。如是五大和合成身。如世仓篅。终归败散。如是身器。由业所持。非自在天之所能作。亦非自性。及时方等。譬如陶师埏埴成器。内盛臭秽。彩画严饰。诳惑愚夫。又如四蛇置之一箧。如是四大和合为身。一大不调。百一病起。是故智者应观此身如养毒蛇。如持坏器。善男子。汝复应知内身外器。皆四大成。从始至终。五时流变。云何外器五时流变。谓尽虚空十方世界众生。所感妄业所持。劫初成时。人寿无量。自然化生。无我我所。次食段食贪等现行。次由我所共立田主。以为统御。次寿渐减。乃至十年。由恶业故。起小三灾。至第五时。世界将坏。火灾既起。梵世皆空。水灾风灾。相续亦尔。善男子。是名外器五时流变。云何内身五时流变。谓婴孩位。心无分别。如劫初时人无我所。次童幼位。能辨是非。如第二时立自他别。次壮年位。纵贪嗔痴。如第三时共立田主。次衰老位。众病所侵。如第四时寿等损减。次至死位。身坏命终。如第五时世界坏灭。是名内身五时流变。善财白言。圣者。如是五时。因何而起。普眼告言。善男子。时无自体。分别所成。随妄业轮。循环无际。如人睡觉则名初时。从初刹那及恒刹那。次名腊缚牟呼栗多。昼夜年劫。时多差别。或约一岁。分为六时。所谓春时。热时。雨时。秋时。寒时。雪时。是故智者。知病增损。善达方域。所有诸时。谓春雪时。痰癊病动。于热雨际。风病发生。于秋寒时。黄热增长。物集病者。随时增长。善男子。我今为汝已说诸病随时增长。如是身病。从宿食生。若诸众生。能于饮食。知量知足。量其老少。气力强弱。时节寒热。风雨燥湿。身之劳逸。应自审察。无失其宜。能令众病无因得起。善男子。我此住处。常有十方一切众生诸病苦者。来至我所。而求救疗。我以智力。观其因起。随病所宜。授与方药。平等疗治。普令除差。复以种种香汤沐浴上服名衣。璎珞庄严施诸饮食。及诸财宝。珍玩资具。皆悉与之。咸令充足。然后各为如应说法。令其永断心病烦恼。所谓为诸一切贪欲多者教不净观。嗔恚多者教慈悲观。愚痴多者教其分别种种法相。等分行者。为其显示不净慈悲。或略中广。殊胜法门。如是随应。断诸烦恼。为欲令其发菩提心。称扬一切诸佛功德。为欲令其起大悲心。显示生死无量苦恼。为欲令其增长功德。赞叹修习无量福智。为欲令其发大誓愿。称赞调伏一切众生。为欲令其修普贤行。说诸菩萨住一切刹。于一切劫修诸行网。为欲令其具佛相好庄严色身。称扬赞叹檀波罗蜜。为欲令其得佛清净无垢法身。称扬赞叹尸波罗蜜。为欲令其得佛功德不思议身。称扬赞叹忍波罗蜜。为欲令其获于如来无能胜身。称扬赞叹勤波罗蜜。为欲令其得佛清净无与等身。称扬赞叹禅波罗蜜。为欲令其得佛究竟平等法身。称扬赞叹般若波罗蜜。为欲令其得佛普现差别色身。称扬赞叹方便波罗蜜。为欲令其为诸众生。住一切劫。心无厌倦。称扬赞叹愿波罗蜜。为欲令其普现其身。严净一切诸佛刹土。称扬赞叹力波罗蜜。为欲令其现清净身。随众生心悉使欢喜。称扬赞叹智波罗蜜。为欲令其获于究竟最胜净妙无染着身。称扬赞叹永离一切诸不善法。回向诸佛一切善法。如是种种广以财法。施诸众生。悉满所愿。各令受化欢喜而去。善男子。我又善知和合一切诸香要法。所谓无等香王香。频头萨哩多香王香。无能胜香王香。种种觉悟香王香。阿缕拏袜低香王香。随身所欲出生香王香。随时坚细栴檀香王香。龙胜坚固栴檀香王香。坚黑沉水香王香。不动诸根香王香。如是等香。悉知出处功能势力。及其贵贱调理之法。善男子。我持此香。以为供养。普见诸佛。所愿皆满。所谓救护一切众生愿。严净一切佛刹愿。供养一切如来愿。善男子。我欲供养燃此香时。从一一香。出无量香。遍满十方一切法界一切如来道场海中。化为种种香宫殿。香垣墙。香楼阁。香栏楯。香却敌。香门户。香窗牖。香半月。香罗网。香形像。香圆光。香严具。香光明。香云雨。香幢。香帐。香幡。香盖。庄严十方一切法界。处处充满。以为供养。善男子。我唯知此令一切众生普见诸佛承事供养欢喜法门。如诸菩萨摩诃萨。如大药王。若见若闻。若忆。若念。若同住。若共行。若称名。若随喜。皆获利益。无空过者。若有众生。暂得值遇。必令销灭一切烦恼。入于佛法。离诸苦蕴。永息一切生死怖畏。到无所畏一切智处。摧坏一切老死大山。安住平等大涅槃城。而我云何。能知能说彼功德行。善男子。于此南方。有一大城。名多罗幢。彼城有王。名甘露火。汝诣彼问。菩萨云何学菩萨行。修菩萨道。时善财童子。礼普眼足。绕无数匝。殷勤瞻仰。一心恋慕。辞退而去。<br/>　　尔时善财童子。于普遍眼善知识所。闻说菩萨能令众生普见诸佛欢喜法门。随顺忆念。心心相续。欢喜踊跃。作是思惟。善知识者。以善方便能摄受我。以深重心能守护我。令我于阿耨多罗三藐三菩提。得不退转。如是专念。生净信心。欣庆心。怡畅心。调顺心。勇进心。寂静心。广大心。庄严心。无著心。无碍心。得心。自在心。常作心。师心。善巧分别心。普生众行心。随闻解法心。遍往佛刹心。见佛庄严心。恒不离佛心。专求十力心。一向无退心。渐次前行。经历国邑村营聚落。然后乃至多罗幢城。处处寻求见王方便。于时遇有多闻多解诸婆罗门。在于四衢。谈论世法。善财往问。云何得见甘露火王。时彼多智大婆罗门。问善财言。仁从何来。何所求请。欲见我王。白言。我从藤根国来。普眼长者。教我获得欢喜法门。令我来此。求见大王。请问菩萨行菩萨行。婆罗门言。彼藤根国安隐。丰乐。仁之色相。德慧庄严。舍彼来此。必获利益。以仁大智。必见我王。仁且安坐。听我所说。我王恒居宝严正殿。坐胜摩尼师子之座。颁行正法。成就众生。善财复言。何故大王。名甘露火。答言。我王具足七支。行中道化。治罚恶人。销其过犯。犹如烈火。安摄善人。与其快乐。譬如甘露。以是慈悲平等教化。增其寿命。心无厌足。故我国人。美王盛德。歌赞王猷。咸称我王。为甘露火。我王复以种种方便。调御众生。决其诤讼。抚其孤弱。恤其茕独。遂其胜行。皆令永断十不善业。正修十善。如转轮王所行之法。善财复言。云何名为具足七支行中道化。答言。审听当为宣说言。七支者。一有君德。天下仰戴如人之首。二有辅臣。左右忠良如人之臂。三有国境。宽富包容如人之腹。四有险固。囊结万方如人之脐。五有仓库。财食充盈。所往无难。如人之髀。六有兵威。士马精锐。制动由己。如人之胫。七有邻境。贡赋以时。往复王命。如人之足。复有二法。能持七支。一谓威勇。二谓智谋。二德相资。如人目足。七支依住。正教施行。所向皆从。靡不流布。如山出云。如地持物。泽润卉木。德被黔黎。由是四海。皆遵圣化。支德互阙。如车只轮。如鸟一翼。决定不能翔空致远。我王咸具。名称普闻仁复当知。我国大王。成就九法。能转王轮。何等为九。一德伏四邻。自修职贡。二贡赋不入。恩信感之。三感之不从。说其君臣。令相疑阻。四彼或革心。君臣异议。说使和同。令归圣化。五善说不听。王师讨伐。六观彼主率将德有无。七审其寡德议其城守。八知彼牢城料兵强弱。九自揣国中人和兵悦。我国大王。具此九法。慧眼常明。照瞻一切。是故八表咸归正化。自求臣属。永不退还。譬如众流朝宗于海。皆同一味。无有异心。仁者当知。我国大王。奉事多佛。是大菩萨。具大慈悲。应现人间。覆育群品。知诸众生。应渐调伏。先宣王法。渍润其身。究竟令其心得解脱。是故我王有二圣德。何等为二。一者内德。种族真正。仁慧深远。二者外德。如上略明后当广说。善财白言。云何内德。愿为说之。答言仁者。我国大王。种族尊胜。嫡嗣承袭。历代相传。入胎处胎。诸天护念。出胎已后。乃至受位。福庆交至。万国欢娱。圣德日跻。博闻强记。仁智孝友。恭慈惠和。听视聪明。具诸惭愧。有具足力。身无众患。含垢忍辱。心无卒暴。尊贤重德。哀愍庶类。于己财位。恒知止足。于他危难。常思救护。善摄五根。不纵情志。辩才无碍。能师子吼。发言诚谛。离诸爱恚。善解世间殊音异论。威仪整肃。人咸畏敬。慰谕辅臣。抚育黎庶。怜愍众生。等心无二。察人词色。悉知其心。见象马形。亦知善恶。于有恩德。报复无疲。于怨恶人。善巧将护。行达城邑。端坐车中。审谛自心。无内外顾。依时出入。以慰国人。有或不顺。返逆王命。酷害王民。动作非法。先以善言。如法开示。舍逆从顺。王必慈恕。依所领处。不减不夺。亦不驱摈。闻命不悛。当加讨罚。克敌制胜。务在安人。是故我王。善称遐布。仁者当知。居俗日夜。分为八时。于昼与夕。各四时。异一一时。中又分四分。通计日夜三十二分。以水满中。定知时分。昼四时者。自鸡鸣后。乃至辰前。为第一时。辰初分后。至午分初。为第二时。午中分后。乃至申前。为第三时。申初分后。至日没前。为第四时。于第一时。日未出前。为初二分。日出已后。乃至朝毕。为后二分。如是四分。名日初时。我王精勤。不着眠睡。于夜四时。二时安静。第三时起。正定其心。受用法乐。第四时中。外思庶类。不想贪嗔。自昼初时。先嚼杨枝。乃至祠祭。凡有十位。何者为十。一嚼杨枝。二净沐浴。三御新衣。四涂妙香。五冠珠鬘。六油涂足。七擐革屣。八持伞盖。九严侍从。十修祠祭。善财问言。云何大王。每自晨朝。要嚼齿木。乃至祠祭。然后临朝。答言仁者。世界增长。要因于王。王欲理人。先自理身。以身安故。心意和平。神清体和。布化无爽。是故我王。先嚼杨枝。乃至祠祭。又此十事。一一能生十种功德。初嚼杨枝。具功德者。一销宿食。二除痰癊。三解众毒。四去齿垢。五发口香。六能明目。七泽润咽喉。八唇无皴裂。九增益声气。十食不爽味。晨朝食后。皆嚼杨枝。诸苦辛物。以为齿木。细心用之。具如是德。<br/>　　复次我王。香水沐浴。具十功德。一能除风。二去魑魅。三精气充实。四增益寿命。五解诸劳乏。六身体柔软。七净除垢秽。八长养气力。九令人胆勇。十善去烦热。<br/>　　复次我王。御新净衣。具十功德。一增长吉祥。二行步适悦。三眷属爱敬。四处众无畏。五安乐身心。六能益寿命。七净无尘垢。八名称远闻。九贤圣赞念。十一切赞叹。<br/>　　复次我王。涂诸妙香。具十功德。一增益精气。二令身芳洁。三调适温凉。四长其寿命。五颜色光盛。六心神悦乐。七耳目精明。八令人强壮。九瞻睹爱敬。十具大威德。<br/>　　复次我王。冠妙珠鬘。具十功德。一胜福日增。二殊珍自至。三颜色充悦。四辩才清畅。五具足吉祥。六身心无恼。七吉庆恒集。八益其寿命。九具大胆勇。十奉勤欢喜。<br/>　　复次我王。足涂香油。具十功德。一能除风疾。二身心轻利。三耳目聪明。四增益精气。五念无忘失。六减省昏睡。七眠梦吉祥。八延其寿命。九除诸垢秽。十不生众疾。<br/>　　复次我王。擐妙革屣。有十功德。一足趺柔软。二身触轻安。三行步有力。四益其精气。五举止安详。六增长寿命。七威仪整肃。八左右欢喜。九形相端严。十诸臣敬畏。<br/>　　复次我王。侍卫持盖。具十功德。一威严尊重。二颜色鲜明。三露行去热。四不犯风尘。五能遮雨湿。六不视无福。七众人敬畏。八身得安宁。九益寿增气。十清净光华。<br/>　　复次我王。庄严侍卫。具十功德。一威仪严整。二令人敬畏。三增王胆勇。四佐王威势。五降伏恶人。六天神自卫。七禁御暴兽。八舒畅王意。九邪魅不侵。十行王教令。如是庄严眷属围绕。故我大王。如御驾驷。检察前后。调息自他。宽猛合度。刚柔称适。如大舶主。统领诸船。随有穿漏。应时补塞。奉侍王人。内宫婇女。耆德耄齿。监守王宫。妍貌壮年。令其侍卫。或前行导引。烧香散华。吹贝鼓乐。歌咏赞叹。种种庄严。或侍从王行。执扇持拂。涂香衣服。众妙资具。随时受用。靡不备足。如是导从。以候王心。</p>
<div class="jwbt-box"><div class="jwbt"><a name=j0085-02-3><a href="0085-02.htm#MENU-top">大方广佛华严经普贤菩萨行愿品卷第十二</div></a></a>
<div class="jwbtbm"><a name=j0085-02-4><a href="0085-02.htm#MENU-top">入不思议解脱境界普贤行愿品</div></div></a></a>
<p>　　时婆罗门。复告善财言。我王圆满如上种种法式清净威仪。先入道场。礼敬贤圣。上祈福祐。泽润含生。或祠祭祖宗。思报恩德。教人孝敬。冥益万方。或出游巡狩。抚俗省方。御众班师。功成告谢。水旱灾祥。省躬庆祐。祀祭之时。一心专念。恭敬无怠。如对目前。想其仪形。思其教诲。感涕为奉。罄志无私。国内辅臣。有功有德。贤良节行。在家出家硕德高年人所宗事。设命终已。图画形容。随其行业。建诸塔庙。我王如是日日之中。内尽诚心。外精供事。饮食财宝。上妙珍奇祠敬礼拜。曾无懈废。如上十种首嚼齿木乃至祠祭。于昼初时前二分毕日初出时。先召良医。候其安否。昼夜时分。服食量宜。次召历算。占候阴阳。风雨日辰。星月运数。行度差正。隐现灾祥。福庆禳阴。靡不诚告。中外款候。可以密闻。于此时中。一以言听。所为既讫。正坐临朝。十千大臣。前后围绕。共理王事。出纳王言。听事毕来。尽昼初时。为后二分。次第二时。进御王膳。奏妙音乐。种种欢娱。以悦王意。于第三时。沐浴游宴。十亿采女。内奏乐音。容止殊丽。周匝环绕。软意承旨。恒起慈心。清净园林。处处严饰。若闻若见烦恼销除。尽第四时。于王正殿。敷置众宝庄严论座。于王国内。处处请求有大智慧沙门婆罗门得道果者。演说正法。听闻其义。合掌恭敬。礼拜问讯。尽恭敬心。尽尊重心。请令安坐。然后咨问。何等善法。何等恶法。何正何邪。何损何益。可行则行。可止则止。复应数集宿旧智臣高道隐逸。咨承不逮。以达聪明。询问国政。评其德失。由斯王德渐盛渐圆。国内众生。展转安乐。能令世化为解脱因。所以者何。一切菩萨诸所施为。无非佛事。譬如白月初出渐明至十五日。光明圆满。流照十方。亦如海潮月初渐起至十五日。大起潮波。洄澓万里。法王政化亦复如是。王德增长。若无国王智臣耆旧。如船无主漩洄覆没。又如众生渴乏时。雨求天帝释。释天护念。设不降雨。经于十年。是诸众生。亦不必死。若无国王。一日之中。万姓荒乱。相残害尽。以是当知。覆护众生。王胜帝释。复次我王。由闻胜法。常自省诫。以化群生。每至临朝。力势雄猛。王德增上。威伏强邻。外设朝仪种种严卫。奏妙音乐。肃敬侍王。王与内宫眷属围绕。就师子座。身心无畏。如日出云光显自在。犹天帝释。处众天中。置四大人于殿四角。身被金甲。如四天王。左右侍卫。执诸兵仗。显示我王巍巍威德。王志含容。心卑万姓。不听不视。恒思顺行。如海吞流。如山蕴宝。乐音静息。内外一心。尔时我王遍观辅相种种威仪珍严妙饰。知如幻化。自坚其心。以慈软音。而说偈言。<br/>　　合会须臾散　　荣贵尽无常<br/>　　人命如电光　　强力皆归死<br/>　　死魔亏盛满　　无常坏宝山<br/>　　胜法恒坚牢　　应修不放逸<br/>　　王说偈已。宣令群臣。各归常位。理王政事。利益众生。心无懈废。仁者当知。如是名为我王内德。善财白言。云何复名王德外化。答言仁者。一切众生。及器世间。安立护持。皆是众生自业果报。及诸国主德力任持。劫初成时。此器世间。人皆化生。肢体圆满。不藉衣食。形相充盈。照耀身光。无有昼夜。宿感既胜。地味随生。乃至渐生自然香稻。后立田主。遐迩同归。覆育均平。为刹帝利。自是至今。王化不绝。有欲之人。无主则乱。国有君主。一切获安。故名王力能护众生。仁者当知。人有四姓。一婆罗门种。多修口业。二刹帝利种。多修手业。三吠舍种。多修田业。四戍达罗种。修驰逐业。其余杂类旃陀罗等。多皆修习恶律仪业。然此四姓。及余杂类业习不同。居处亦异。从少至老。所务虽殊。皆崇四事。云何为四。一修持艺业。二营办资财。三共受欲乐。四各求解脱。言艺业者。并从髫龀以至壮年。各于其备。习学其事。若婆罗门业。修智慧。图书印记。纬候阴阳。身相吉凶。围陀典籍。刹帝利种。增修射御。政在养人。功存禁暴。弦歌悦众征罚不庭。吠舍田业。播种耕耘粮聚仓储人天国本。戍达罗种。通商有无。兴贩往来。务滋货殖。言营财者。业艺既成。咸矜自事。各于其党。竞构资生。言受乐者。既丰财利。卜定厥居。婚乐宴游恣娱声色。言解脱者。要言二类。一婆罗门刹利王种。发既斑白。年逾五十。力迈色衰。厌世求道。情深出要。咸谓真修。所习既殊。师承自异。九十六种。各业本宗。或求生天。或计解脱。二诸释种如来弟子。三乘学人。服甘露味。修习慈悲。利益群品。如是种种邪宗正宗。在家出家。精心道检。皆依正国。而得住持。并因我王演化流布故。诸学者。如世轮绳。艺业所修。如聚泥土。王行正化。如匠埏埴。巧益自他。如成众器。若无王力。功行不成。法灭无余。况能利济。又彼所修一切功德。六分之一。常属于王。王之福山。崇固难坏。其余外境。正化不行。国内之人。恣情积恶。令修善者。无以暂安。如是障修及造不善所有罪业。六分之一。还属彼王。王之罪山。牢峻难坏。是故我王福慧殊胜。时婆罗门。复告善财。仁岂不闻地神语耶。地神常言。我负大地。一切所有。及须弥山。不以为重。亦无厌心。于三种人。我恒厌倦。不欲胜持。何等为三。一心怀叛逆。谋害人王。二念弃恩亲。不孝父母。三拨无因果。毁谤三尊。破法轮僧障修善者。如是三人。我极患重。乃至一念不欲任持。复次我王。宣流正化。诸佛护念。何况龙神。以是正心。能制诸恶。如执钩策。邪法不生。能与世间作无利者。感化调伏。正见修行。亦如牛王。王若行时。一切诸牛悉皆随从。王亦如是。正化流行。一切有情悉皆随顺。又如铁钩能制狂象。王治正化。能伏恶人。究竟令其同归解脱。<br/>　　复次我王建国体人。恒在三事。一念除五怖。二慎择三臣。三精修御膳。所以者何。树君养人。事先除怖。臣德允备足以弼谐。御膳精羞。爱身及物。教人忠孝亲长尊严。善财白言。云何五怖。此国独无。答言。仁者。一王德简俭。财赋均平。无国王贪夺怖。二王族贞贤。不贪为宝。无近臣侵御怖。三宰官循职。惠恕充怀。无酷吏伤残怖。四人皆义让。国无欺枉。无盗贼偷劫怖。五邻境雍和。承风向化。无外境寇难怖。余国五怖。人必不安。是故我王圣化无外。善财白言。云何三臣王所慎择。答言。仁者。如日天王。高居日殿。去地四万二千由旬。四天下人。不睹形色。但蒙光照。瞻仰日轮。咸知所在。我王圣德。如彼日轮。大明御宇无幽不烛。开物成务。辩别除昏。十千大臣。一亿猛将。皆王照使。为国之光。慎择三臣。统兹百辟。何等为三。一者辅臣。二者将帅。三者使臣。言辅臣者。弼谐王化。代王理政。上佐王德。下恤王人。进贤任能。清心奉职。如日照曜。类辩群分。二者将帅者。主兵大臣。必在忠淳。深仁厚义。德行兼茂。勇略无亏。为护众生。除恶务本。如日照曜。涤闇除昏。初自七月至十月终。严鼓戒兵。顺天肃励。乘便逐宜。安营相地。如是主将。受命临戎。攻守以时。战无不利。仁复应知。我国五城。云何为五城。一者山城。凭高据险。断岸周围。二者水城。堑以江河。沿流四绕。三者沙城。旷碛悬远。外无水草。四者土城。坚壁高垒。内实兵储。五者人城。主圣臣贤。深谋远略。如是五城。量宜相敌。人城最胜。我国所尊。故我大王。住不思议神通妙化。三使臣者。所谓行人。受使四方。往复王命。如日照使流光原湿幽谷无私。所以者何。王德精微。王居深密。万方不睹。四海莫知。皆由使臣宣布王泽。殊方款塞。八表钦承。未安者安。已安不退。是故我王。与诸耆旧宰辅大臣。精选良能。慎择其事。要言王使十德乃堪。一资奉忠信。二爱敬君亲。三强记博闻。四识量宏达。五才辩纵横。六精闲内外。七谦卑仁让。八刚正无瑕。九仪范出群。十通王密意。具兹十德。受命宣威。凡所经游。清身洁独。不惛酒色。不寝众居。醉后眠中。虑泄枢密。奉使邻国必达王言。不以利迁。不以威变。行藏进退。靡不合时。风俗土宜。任物成化。于王权变。了达无疑。务显得能。以慰殊俗。由此三臣成王德化。变恶显善。威被万方。如日流光。照物除暗。远近皆明故。我国中禀王圣化。多诸善众。动静合宜。或所游止。不狎恶人。所谓拨无因果。弃背君亲。性少慈悲。好见他过。庸贱卑猥。不畏罪违。多欲多嗔。无惭无愧。心顽性怯。忌胜嫉能。如是等人。皆不亲近。亦不乘御。[怡-台+龍]悷不调。诸恶象马亦不驯养。无益禽兽亦不经游。深山大泽。空聚冢间。旷野山险。恶兽非人之所住处。亦不正视酒肆屠坊淫秽之处。若或遭遇胜吉祥事。右旋礼敬。为护福故。曾不履践佛法众僧父母师长大人之影及所行迹。于可尊崇有德人所。恭敬礼拜。心无轻慢。见诸佛塔灵庙僧坊仙圣所居胜人住处。自劝劝他。遵崇修葺。令其成就。以是天龙咸生欢喜。风雨以时。五谷丰登。兆庶安乐。王之左右。所使忠良。佞媚凶残。不能亲近。如栴檀林。栴檀围绕。不杂伊兰。如无热池。香流德水。无诸咸味。王远恶人。亦复如是。非如甘果猛兽所藏。善财复言。何等之人。堪典御膳。答言仁者。典御膳人。应具十德。何者为十。一种姓清净。二三业调柔。三忠孝备足。四信让谦和。五知王食性。六妙闲食禁。七善调体味。八知王食时。九体食甘毒。亦善解除。十知所应食昼夜月时。具此十德。可典王厨。量所使人。及治食处。清净香洁。监守无违。<br/>　　婆罗门言。仁复应知。我常思念。天上人间。若闻若见。凡诸胜类。一切功德。观我圣王。靡不咸具。是义云何。<br/>　　仁者当知。师子兽王一德最胜。谓无二心。如杀大象尽其势力。杀余小兽尽力亦然。我王亦尔。不畏大事。不轻小事。尽悲智力。究竟无遗。<br/>　　仁者当知。诸水鸟王皆具二德。一审谛其心。如取鱼时。入水翘立。一心觇视。嶷然不动。二静观水族。所欲皆从。我王亦尔。高居俯视。听政万方。寂然不动。感通无碍。言不虚发。一切自成。<br/>　　婆罗门言。仁复应知。我王三德。圣化流行。如金轮世调善马王。有三功德。何等为三。一心性和柔。力能远致。二不畏寒暑。涉险能安。三调怨易事。常无不足。我王亦尔。一言必柔实。以法利人。教化众生。毕竟成就。二克勤庶政。心无险易。能舍珍财。调给一切。三大智勇健。调诸怨敌。赋税量宜。恒知止足。具此三德。扇以和风。他国畏威。自境怀惠。<br/>　　婆罗门言。仁复应知。我王四德。圣化流行。如摩伽国妙音鸡王有四功德。何等为四。一立信司晨。二守义均食。三对敌贾勇。四不随牝鸡。我王亦尔。一赏罚应时。二万方均济。三义伏强御。四内言不听。具兹四德。化洽无垠。<br/>　　婆罗门言。仁复应知。我王五德。圣化流行。如欲天上善时鹅王有五功德。何等为五。一染合有时。二呼鸣无畏。三量宜求食。四心无放逸。五不受诸鸟谄佞言辞。我王亦尔。一清心寡欲。不纵内宫。二发言审谛。外无违命。三取与不差。务充衣食。四调心道检。离过精勤。五成就正心。不亲谄佞。具兹五德。惠及八荒。<br/>　　婆罗门言。仁复应知。我王六德。圣化流行。如摩伽国胜德犬王有六功德。何等为六。一随得而食。二少得知足。三趣安便睡。四草动易觉。五贫富一心。六勇防盗贼。我王亦尔。一万方贡献。任土无违。二俭时少奉。恒怀惭愧。三所作吉祥。易得安眠。四正见在怀。动念便觉。五重德尊亲。愍哀贫贱。六思存庶品。念护无时。威勇自在。无诸寇难。具兹六德。亿兆同心。以是思惟。触类成德。仰叹我王名称高远。善摄众生。精勤匪懈。如是增数二十一种殊胜功德。我王能行。一切怨敌自然散灭。所有外寇不能入国。仁复应知。若有阙此二十一德。但有三德。亦善治化。一能散珍财。赒给一切。二宁舍身命。无虚诳言。三具大勇猛。能制怨敌。设无此三。但有一德。亦能政化。谓有大福德。如是仁王。最为第一。譬如八万四千法门终归胜义。王亦如是。种种奇谋。终归福德。王若有福。王之国土。休泰和平。无为无事。众生富乐。化及万方。近益身心。远同解脱。由王慈福仁惠所成。广说我王妙行无尽。<br/>　　时婆罗门。为善财童子。如是称赞甘露火王内外功德。令欣敬已。欲重宣此义。以偈赞曰。<br/>　　众生于世界　　三毒风所吹<br/>　　将坠恶趣中　　非王不能制<br/>　　含生着五欲　　贪暴由是生<br/>　　王依正法持　　令趣真常道<br/>　　倾夺于财色　　由无王法持<br/>　　譬如河池鱼　　大小相吞食<br/>　　王法持自他　　现未常安乐<br/>　　正化广流布　　咸为解脱因<br/>　　人以王为命　　王以法为身<br/>　　世道既和平　　佛法由兹始<br/>　　政暴人思乱　　刑疏法不行<br/>　　恩威不爽时　　万国常休泰<br/>　　多生事多佛　　福德胜为王<br/>　　悲深惠益深　　亿兆同康乐<br/>　　我王生盛族　　威光同日轮<br/>　　忘己济群生　　率土无贫乏<br/>　　知身本不净　　无常之所侵<br/>　　调心大丈夫　　守正非余事<br/>　　蒸人如旱草　　惠化洽油云<br/>　　慈心降德音　　泽润诸含识<br/>　　王者顺人心　　爱恤人甦息<br/>　　威行肃贪暴　　赏罚称其宜<br/>　　或有妙形声　　含毒人非爱<br/>　　或具大聪睿　　染欲蔽其心<br/>　　我主胜端严　　惩忿诫诸欲<br/>　　心如净明镜　　鉴物未尝私<br/>　　明镜唯照形　　不鉴于心想<br/>　　我王心镜净　　洞见于心源<br/>　　左右无佞邪　　耳目唯良善<br/>　　谄媚及残暴　　本所不能亲<br/>　　或有肆奸意　　欲害于王人<br/>　　王心鉴未形　　悉使归忠正<br/>　　芳林伏猛兽　　碱海毒清流<br/>　　蠹政害良人　　凶邪败君德<br/>　　香河流德水　　甘果茂甘林<br/>　　八表同欢康　　臣贤由主圣<br/>　　王持防患戒　　济众洁其源<br/>　　富寿利群生　　拔出贪嗔海<br/>　　慈悲既深广　　正法亦遐宣<br/>　　老幼与孤茕　　护育令安乐<br/>　　尊贤贵有德　　重齿敬其亲<br/>　　戚属与妃嫔　　内外咸雍穆<br/>　　温言调万姓　　和色奉师尊<br/>　　祠敬无惰容　　福流千万代<br/>　　古先无道主　　骄侈慢宗亲<br/>　　徇己不忧人　　恶称恒流布<br/>　　我王知幻境　　利物以忘身<br/>　　有道庇众生　　具吉祥名称<br/>　　贪嗔与悭嫉　　皆为诸苦因<br/>　　愚惑常不知　　感报犹影响<br/>　　王以人为本　　亿兆同一身<br/>　　役使如四肢　　劳逸无过分<br/>　　我王镜前躅　　垂范为元龟<br/>　　动作顺人心　　舍恶而从善<br/>　　爱人如爱己　　率己以随人<br/>　　九族既从风　　百辟遵王政<br/>　　八方归圣化　　端拱以无为<br/>　　推功因理心　　心静曾无事<br/>　　忠臣辅我主　　顺动如股肱<br/>　　万国达聪明　　四海称君德<br/>　　谛承诸佛教　　以法悟众生<br/>　　令其了自心　　日照莲华发<br/>　　国人护我主　　犹王护国人<br/>　　如林卫兽王　　兽护于林薮<br/>　　余国多五怖　　王贪及宠臣<br/>　　酷吏陷非辜　　盗贼公偷劫<br/>　　自境有四患　　外寇必来侵<br/>　　我王内外清　　国人无五怖<br/>　　世间有四业　　一智二珍财<br/>　　三受五欲乐　　四求于解脱<br/>　　诸王多未具　　没世人莫称<br/>　　如风持韛囊　　风息命随绝<br/>　　我王备四法　　智德莹其身<br/>　　富有妙珍财　　赒济于穷乏<br/>　　五欲无伦匹　　不染如莲华<br/>　　但为引众生　　后令入佛智<br/>　　住如幻解脱　　示现处贪嗔<br/>　　变化治恶人　　皆令向佛道<br/>　　不久汝当见　　种种方便门<br/>　　究竟利众人　　是故声远震<br/>　　妙慧以为风　　常命恒无尽<br/>　　汝应速瞻诣　　勿生懈慢心<br/>　　一见胜智人　　过住百千岁<br/>　　有或寿千岁　　恒食人所弃<br/>　　不知三世事　　亦寡法财宝<br/>　　饱腹资欲心　　人形畜无别<br/>　　少学或心高　　易满如牛迹<br/>　　如鼠手持物　　自谓己能多<br/>　　智海广难量　　不测反增谤<br/>　　牛饮水成乳　　蛇饮水成毒<br/>　　智学成菩提　　愚学为生死<br/>　　如是不了知　　斯由少学过<br/>　　是故我国人　　多闻无厌怠<br/>　　我王多辅臣　　国城亦险固<br/>　　丰财饶士马　　邻国皆亲好<br/>　　如是具七支　　勇智恒依住<br/>　　人间与天上　　种种胜功德<br/>　　利益诸众生　　如上所宣说<br/>　　智人闻一义　　触类广无涯<br/>　　要言为法王　　调身安万姓<br/>　　世荣恒不退　　出世妙难思<br/>　　如海纳川流　　包容益深广<br/>　　时婆罗门。偈赞王已。告善财言。仁者当知。诸众生身。毛及毛孔。各三俱胝。今我大王。有三俱胝内行功德。外行功德亦三俱胝。以是德化。惠育含生。我向为仁才说大王一毛功德。其余王德深广难陈。我智微浅。何能思说。况我缘务无暇久言。我王今者正殿施化。汝应往诣一心瞻见。尔时善财。闻婆罗门说是语已殷勤礼足。辞诣王所。遥见彼王处于正殿。坐那罗延金刚妙宝大莲华藏师子之座。阿僧祇众摩尼宝以为其台。阿僧祇日光明宝以为其足。阿僧祇妙宝形像以为庄严。金绳为网弥覆其上。阿僧祇摩尼宝聚光明照耀。阿僧祇天妙宝衣。敷置其上。种种天香而用普熏。种种宝华布散其地。无数宝幢四面行列。无数宝幡周遍垂布。孔雀尾色种种光明天摩尼宝以为其帐。而覆其上。尔时大王。壮年盛色。尊重可畏。相好具足。微妙庄严。如意摩尼以为宝冠。庄严其首。阎浮檀金以为半月。庄严其额。帝青摩尼无垢宝王以为耳珰。庄严其耳。无价摩尼如意宝王以为璎珞。庄严其颈。无垢光照天妙摩尼如意宝王以为印钏。庄严其臂。阎浮檀金以为伞盖。众宝间错以为轮辐。光味摩尼以为其脐。百千鬘网交络严饰清净藏宝以为其铃。恒出妙音。演无尽法。夜光摩尼。放大光明。周遍十方。以为照耀。具足圆满。毗琉璃宝以为其竿。人恒执持以覆其上。甘露火王王德增上。有大力势。威伏远方。邻国诸王。靡不钦奉。以离垢缯。而系其顶。十千大臣。前后围绕。十万猛卒。左右行列。形貌可畏。如阎罗使。攘臂嗔目。咬齿虬眉。执持器仗。见者惶怖。国内众人。有犯王法。或夺他命。或盗他财。或侵他妻。虚妄离间。粗恶无义。贪嗔邪见。作如是等种种恶业。身被五缚。将诣王所。随罪治之。或以火烧。或以汤煮。或投煻煨。或灌沸油。种种焚炙。令其糜烂。或驱上高山。推令堕落。或斩其首。或断其腰。或截耳鼻。或刖手足。或挑双目。或剥身皮。或解其体。肢节分离。聚骨成山。流血为池。复见池中人头手足骸骨遍满。复有无数猪狗野干乌鹫之类。竞趣池中。饮血啖肉发大恶声。人闻恐怖。池中死尸。种种形色。或有青瘀。或有脓流。臭秽纵横。膖胀烂坏。肠胃藏腑。悉皆出现。爪发筋脉散布池中。或有轻罪。苦楚鞭笞。断截肢解。种种刑害。呻吟号叫。出大怖声。或呼父母。或呼眷属声如雷震。酸切人心。有如是等无量苦毒。譬如众合大地狱中。善财见已。作如是念。我为利益一切众生。发阿耨多罗三藐三菩提心。修菩萨道。求菩萨行。问善知识。云何修习菩提善根。云何远离诸不善根。今见是王。舍善根法。作大恶业。逼害众生。乃至断命。曾不畏惧未来恶道苦业。现前临欲颠坠。云何于此。而欲求问。行菩萨行。学菩萨道。能生具足广博大悲。救护众生。以如是心。种种思念。作是念时。于虚空中。有天告曰。善男子。汝不忆念普眼长者善知识教。及向所见诸婆罗门赞叹此王种种功德微妙法耶。善财仰视。而白之曰。我深忆念。曾无忘失。诸天复言。善男子。汝若常念慎莫生疑。善男子。汝莫厌离善知识语。善知识者。恒以正法引导于汝。岂令汝堕险恶处乎。善男子。菩萨巧行方便智不可思议。摄受众生智不可思议。护念众生智不可思议。利乐众生智不可思议。治罚众生智不可思议。清净众生智不可思议。成熟众生智不可思议。深入众生智不可思议。度脱众生智不可思议。知众生时智不可思议。知众生根智不可思议。愍念调伏诸众生智不可思议。善男子。汝诣王所。深心请问学菩萨行修菩萨道。尔时善财。闻天语已。前诣王所。顶礼王足。绕无数匝。合掌白言。圣者我已先发阿耨多罗三藐三菩提心。而未知。菩萨云何学菩萨行。修菩萨道。我闻圣者。善能诱诲。愿为我说。时甘露火王。理王事已。执善财手。将入内宫。命之同座。而告之言。善男子。汝当观我所住宫殿。及诸资具。善财如语。即遍观察见彼宫殿。广博无比。众摩尼宝之所合成。百千众宝以为楼阁。赤真珠宝以为其柱。种种色宝间错厕钿。不思议摩尼宝。胜光普照。种种摩尼宝随处庄严。以牟萨罗孽磨妙宝。以为茵蓐。庄严其地。无数百千种种色宝。以用庄严师子之座。毗卢遮那摩尼宝王而为其帐。以覆座上。如意宝王种种色网。周匝垂覆。师子王光珠摩尼微妙宝幢周回建立。复有种种妙宝池沼。池水清净具八功德。码瑙宝王砌垒其岸。种种色宝以为栏楯。处处宝树行列庄严。一一宝墙周匝围绕。侍从采女具足十亿。妙色端严令人喜见。容止美丽仪范可观。凡所施为。无非巧妙。软意承旨。常起慈心。善财见已。生希有想。王时告言。善男子。于意云何。如汝所见。诸可爱果。如是色相。如是眷属。如是荣乐。如是富饶。如是自在。岂是恶业而能感耶。白言不也。善男子。我得菩萨如幻解脱。善男子。今我国土所有众生。多行恶业如旃陀罗我于如是不受善教诸恶众生。作余无量种种方便。不能令其舍离恶业回向善道。善男子。我为调伏彼诸众生令成熟故。大悲先导。化作恶人。于恶人前。示造诸恶。及变化作忍害之人。逼恼责罚。种种苦治。令其国内作恶众生。见是事已。心生惶惧。心生恐怖。于诸欲乐。心生厌离。心生怯弱。便能永断一切恶业。发菩提心。得不退转。善男子。以是当知。汝向所见造恶众生受诸苦者。及彼能治暴恶众生。皆是变化。善男子。我以如是种种方便。令诸众生断其所作十不善业。具足修习住十善道。究竟利乐。究竟安乐。究竟圆满。永断诸苦。住于如来一切智地。善男子。我身语意忆想。未曾于一众生而行恼害。善男子。如我意者。宁尽未来。受无间苦。终不发起一念嗔心。于一蚊一蚁微细众生。起恼害想。何况造作如是恶业。善男子。我自忆念。乃至梦中。未曾一念心生放逸。况于觉悟而杀人耶。所以者何。人是福田。能生一切诸善果故。譬如此中十六大国乃至一切地居众生。依于大地。安立生长。而得住故。如是一切贤圣道果。皆依于人而能修证。善男子。我唯得此如幻解脱变化法门。如诸菩萨摩诃萨得无生忍。知诸有趣悉皆如幻。知菩萨行悉皆如化。知诸世间悉皆如影。知一切法悉皆如梦。入真实相无著法门。随顺法界。修诸妙行。犹如帝网。以无著智。行于境界。无有障碍。平等普入。三昧法门。已得自在旋陀罗尼。住佛境界。如影随形。而我云何能知能说彼诸菩萨行智功德。善男子。于此南方。有城名妙光。王名大光。汝诣彼问。菩萨云何。学菩萨行。修菩萨道。时善财童子顶礼王足。绕无数匝。殷勤瞻仰。辞退而去。</p>
<div class="jwbt-box"><div class="jwbt"><a name=j0085-02-5><a href="0085-02.htm#MENU-top">大方广佛华严经普贤菩萨行愿品卷第十三</div></a></a>
<div class="jwbtbm"><a name=j0085-02-6><a href="0085-02.htm#MENU-top">入不思议解脱境界普贤行愿品</div></div></a></a>
<p>　　尔时善财童子。一心正念。随顺思惟。彼王所得幻智法门。观察彼王如幻解脱。思惟彼王如幻法性。发如幻愿。净如幻法。悟如幻业。随顺如幻成就之法。出生如幻不思议智。清净如幻三世性相。以如幻智起于种种如幻变化。如是思念。渐次前行。经历人间聚落城邑。或至旷野岩谷险难山川原隰。处处寻求无有疲懈。然后乃至妙光大城。于其门侧。问众人言。此名何城。何王统御。人咸报言。此妙光城。是大光王之所住处。时善财童子。欢喜踊跃。志乐清净。一心瞻慕。作如是念。我善知识。在此城中。我今必当亲得奉觐。闻诸菩萨所行之行。闻诸菩萨出要之门。闻诸菩萨所证之法。闻诸菩萨不思议功德。闻诸菩萨不思议自在。闻诸菩萨不思议平等。闻诸菩萨不思议勇猛。闻诸菩萨不思议境界。闻诸菩萨不思议法性。闻诸菩萨不思议三昧。闻诸菩萨不思议解脱游戏。闻诸菩萨不思议广大清净。作是念已。入妙光城。周遍观察见此大城。众宝严饰。以金银琉璃。玻璃赤珠。砗磲码瑙七宝所成。七重宝堑周匝围绕。八功德水盈满其中。底有金沙。光明照耀。优钵罗华。波头摩华。拘物头华。芬陀利华。遍布其上。其水清彻。随时温凉。白栴檀泥。澄垽其下。其水随泥。如栴檀色。宝多罗树。七重行列。枝叶繁茂。蓊郁庄严。七重金刚。以为垣墙。所谓师子光明金刚垣。无能超胜金刚垣。不可沮坏金刚垣。精进难伏金刚垣。坚固无著金刚垣。天衣网藏金刚垣。无垢妙色金刚垣。如是七重。一一围绕。悉以无数摩尼妙宝间错庄严。阎浮檀金种种众宝。而为埤堄。金银琉璃。赤珠码瑙。玻璃海藏。真珠等宝。以为严饰。其城纵广一十由旬。周回八方。面开八门。皆以七宝周遍严饰。帝青琉璃。以为其地。众色杂宝。随处庄严。种种珍奇。甚可爱乐。其城内有十亿街道。一一道边。安布妙宝。以为庄严。过天帝释所游之路。一一道间。皆有无数万亿众生。于中止住。无数百千广大宫殿。一一皆以众宝合成。复有无数不思议阎浮檀金楼阁。帝青琉璃摩尼宝网。罗覆其上。无数不思议白银楼阁。赤真珠摩尼宝网。罗覆其上。无数不思议毗琉璃楼阁。广博妙藏摩尼宝网。罗覆其上。无数不思议玻璃楼阁。日藏摩尼王网。罗覆其上。无数不思议光照世间摩尼宝楼阁。吉祥光藏摩尼王网。罗覆其上。无数不思议帝青摩尼宝王楼阁。妙光摩尼王网。罗覆其上。无数不思议众生海藏摩尼宝王楼阁。焰光明藏摩尼王网。罗覆其上。无数不思议金刚宝王楼阁无能胜幢摩尼王网。罗覆其上。无数不思议栴檀香王楼阁。天曼陀罗华摩诃曼陀罗华网。罗覆其上。无数不思议无等香王楼阁。种种华网。罗覆其上。有如是等无数不思议种种庄严妙宝楼阁。种种宝网罗覆其上。一一楼阁。众宝栏楯。周匝围绕。宝多罗树次第行列。皆以宝绳而为界道。一一宝绳。悬以金铃。一一金铃众宝鬘络。如孔雀尾。异色端严。风动成音。闻之可意。其城复有阿僧祇摩尼宝网。阿僧祇宝铃网。阿僧祇天香网。阿僧祇天华网。阿僧祇宝形像网。其城复有阿僧祇金刚帐。阿僧祇宝衣帐。阿僧祇宝盖帐。阿僧祇宝幡帐。阿僧祇宝山帐。阿僧祇宝华鬘帐。阿僧祇宝楼阁帐之所弥覆。处处罗列宝盖幢幡。城中宝池。德水盈满。底布金沙。光映内外。天诸妙华敷荣其上。天诸宝鸟浮戏其中。出和雅音。悦可人意。池岸阶砌。七宝庄严。帝释宝池无以为比。当此城中。有一楼阁。名妙法藏。阿僧祇种种色宝以为庄严。光明照耀最胜无比。众生乐见心无厌足。彼大光王常处其中。<br/>　　尔时善财童子。于彼大城。妙宝楼阁。宝池宝堑。宝树宝墙。宝盖宝幢。宝铃宝网。如是一切珍宝妙物。受用资具。乃至男女六尘境界。皆无爱着。唯于正法园苑之中。深心渴慕。但正思惟究竟之法。一心愿乐。见善知识。渐渐前行。普遍观察。见大光王。去于所住楼阁不远。四衢道中。坐如意摩尼宝莲华藏广大庄严师子宝座。绀琉璃宝以为其足。金缯为帐。众宝为网。阎浮金绳交络严饰。上妙天衣以为茵蓐。四布敷设。阿僧祇妙宝形像随处庄严。其王具有三十二种大人之相八十随好。而以严身。如真金山光色炽盛。如净空日威光赫奕。如盛满月见者清凉心无厌足。如梵天王处于梵众。威德殊胜。亦如大海聚功德宝无量无边。亦如大云遍法性空法雷震吼。如净空界显现种种法门星象。如雪山王相好树林以为严饰。如须弥山四色普现众生心海。如宝洲渚种种智宝充满其中。于王座前。复有无量金银琉璃真珠摩尼珊瑚琥珀珂贝璧玉诸珍宝聚种种宝衣华鬘璎珞。及诸饮食。皆悉充满。复见无数百千万亿驷马宝车。百千万亿天诸妓乐。百千万亿天诸妙香。百千万亿病缘汤药。无数乳牛蹄角金色。无数千亿端正女人。上妙栴檀以涂其体。天衣璎珞种种庄严。六十四能靡不该练。仪范礼则悉皆善知。随众生心而以给施。城邑聚落。四衢道侧。相次陈列。福舍义堂。满二十亿。安置一切珍宝妙物。及诸饮食。充满其中。一一道傍有二十亿诸大菩萨。以此诸物。惠施众生。令无所乏。为欲摄受诸众生故。为欲发起一切众生爱敬心故。为欲发起一切众生欢喜心故。为欲发起一切众生踊跃心故。为欲清净一切众生正信心故。为令众生心清凉故。为令众生除爱热故。为令众生息烦恼故。为令众生解真实故。为令众生入种智故。为令众生舍怨敌故。为令众生离诸恶故。为令众生拔邪见故。为令众生净诸业故。<br/>　　时善财童子。五体投地顶礼王足。绕无数匝。合掌而立。白言圣者。我已先发阿耨多罗三藐三菩提心。而未知菩萨云何。学菩萨行。修菩萨道。我闻圣者。善能诱诲。愿为我说。<br/>　　时王告言。善男子。我得净修菩萨大慈幢行解脱门。清净满足。善男子。我于无量百千万亿乃至不可说不可说佛所。亲近听闻。问难此法。随顺思惟。审谛观察。清净悟入。修习庄严。善男子。我以此法为王。以此法教敕。以此法摄受。以此法随逐世间。以此法兴行政化。以此法调伏众生。以此法引导众生。以此法怜愍众生。以此法安慰众生。以此法运载众生。以此法令众生趣入。以此法令众生修行。以此法与众生方便。以此法令众生思惟诸法究竟实性。以此法令众生安住大慈。以慈为主。具足慈力。如是令住利益心。安乐心。哀愍心。摄受心。守护众生心。常不舍离心。拔众生苦无休息心。代诸众生恒受苦心。令诸众生住安乐心。为令众生舍离一切障盖缠缚得自在故。为令众生究竟安乐于诸众生得自在故。为令众生永断如草蔓莚滋长生死心故。为令众生永断如河。相续流注结使心故。为令众生永断烦恼习气心故。为令众生住于法性寂静心故。为令众生永息一切不善法故。为令众生截生死流入法流故。为令众生入深法界。心无退转。以智慧火烧烦恼薪。永断一切五道生处。具菩萨行。向一切智。心海清净无诸浊乱。信力坚固。诸天魔梵沙门婆罗门人与非人所不能动善男子。我住如是大慈幢行解脱门故。能以正法教化世间。善男子。我国土中。一切众生。皆于我所。无有恐怖。善男子。若有一切贫乏众生。裸露饥羸。来至我所。或求衣服或求饮食。乃至求索一切所须受用之物。我开库藏示令知见。而告之言。汝等昔来。为此财宝。造十不善种种恶业。由是业故。贫穷裸露衣食不充。我于今者。悉施汝等。恣意取之。既自充足。随力修行。莫造诸恶。莫害众生。莫起诸见。莫生执着。汝等贫乏。若有所须。当来我所。及四衢道二十亿处。义堂福舍。一切财宝种种具足。汝随意取。勿生疑难。善男子。此妙光城所住众生。皆是菩萨发大乘意。行大乘行。于诸众生起大悲心。普遍清净。随心所欲所见不同。或见此城其量狭小。或见此城其量广大。或见此城土沙为地。或见琉璃众摩尼宝以为其地。或见垣墙聚土成立。或无能胜金刚所成。或见其地高下不平。或见其地平坦如掌。或见屋宅土木所成。或见殿堂众宝严饰。及诸楼阁阶墀窗闼轩槛户牖。如是一切无非妙宝。<br/>　　善男子。若有众生。其心清净。曾种善根。供养诸佛。发心趣向一切智道。以一切智为归依处。及我昔时修菩萨行。以四摄事。曾所摄受。则见此城。具足众宝清净庄严。余皆见秽。<br/>　　善男子。此国土中一切众生。五浊世时。随本业习。乐造诸恶。我起怜愍。摄受彼心。而欲救护入于菩萨大慈为首随顺世间大三昧门。善男子。我当入此三昧门时。彼诸众生所有怖畏心。恼害心。怨敌心。诤论心。如是诸心悉自销灭。何以故。入于菩萨大慈为首顺世三昧。本性功能法如是故。善男子。且待须臾。自当得见。时大光王。即入此定。其城内外六种震动。宝地宝墙宝堂宝殿台观楼阁阶砌户牖。如是一切互相冲击。悉向于王。咸作曲躬敬礼之像。咸出妙音。称赞王德。其城内外所有人民。靡不同时欢喜踊跃。俱来王所。投地顶礼。近王所住。鸟兽之属。互相瞻视。起慈悲心。咸向王前。恭敬礼拜。一切山原。及诸草树。莫不回转咸向于王如礼敬像。陂池泉井及以河海悉皆腾溢流注王前。十千龙王。起大香云。震雷激电。洒细香雨。复有十千六欲天王。所谓四大天王。忉利天王。夜摩天王。兜率陀天王。妙变化天王。他化自在天王如是等王。而为上首。于虚空中。作众伎乐。阿僧祇天女歌咏赞叹。阿僧祇天宝华云。阿僧祇天宝香云。阿僧祇天宝鬘云。阿僧祇天末香云。阿僧祇天宝衣云。阿僧祇天宝盖云。阿僧祇天宝幢云。阿僧祇天宝幡云。遍虚空中而为严饰。供养于王。复有医罗钵那大象王。以自在力。于虚空中。布阿僧祇大宝莲华。垂阿僧祇天宝璎珞。阿僧祇宝缯带。阿僧祇宝严具。阿僧祇宝衣服。阿僧祇宝鬘。阿僧祇宝华。阿僧祇宝香。阿僧祇烧香。阿僧祇涂香。种种奇妙。以为严饰。阿僧祇天女出美妙音。歌咏赞叹。阎浮提内复有阿僧祇百千万亿诸罗刹王。诸夜叉王。鸠槃茶王。毗舍阇王。诸鬼王等。或居陆地。或处虚空。或住山间。或居大海。如是一切饮血噉肉。残害众生。皆起慈心。愿行利益。明识后世。不造诸恶。恭敬合掌。顶礼于王。恐怖不生身心寂静。皆得无量广大安乐。如阎浮提。余三天下乃至三千大千世界。并及十方百千万亿那由他世界。其中所有毒恶众生。悉亦如是。如是一切。皆以菩萨大慈为首随顺世间三昧法门力如是故。<br/>　　时大光王。从三昧起。告善财言。善男子。我唯得此菩萨大慈幢行顺世三昧解脱门。如诸菩萨摩诃萨。为高盖慈心普荫诸众生故。为圆满平等救护无分别故。为修行下中上行悉等行故。为大地能以慈心任持一切诸众生故。为盛满月福德光明于诸世间平等现故。为净日轮以智光明照了一切所知境故。为世明灯能破众生诸黑暗故。为水精珠能清众生谄诳浊故。为如意宝能满众生心所愿故。为猛疾风任持众生及三昧宫殿一切智智大法城故。而我云何能知其行。能说其德。能称量彼福德大山。能瞻仰彼功德众星。能观察彼大愿风轮。能校量彼法平等力。能发起彼大修行心。能显示彼大庄严海。能阐明彼普贤行门。能深入彼诸三昧窟。能赞叹彼大慈悲云。能降注彼甘露法雨。善男子。于此南方。有一王都。名曰安住。有优婆夷。名曰不动。汝诣彼问。菩萨云何学菩萨行。修菩萨道。时善财童子。顶礼王足。绕无数匝。殷勤瞻仰。辞退而去。<br/>　　尔时善财童子。出妙光城行于道路。正念思惟大光王教。忆念菩萨大慈幢行。思惟菩萨顺世三昧。普见彼不思议菩萨清净身。普念彼不思议妙宝师子座。增长彼不思议大愿福德自在力。坚固彼不思议成熟众生智。观察彼不思议不共受用大威德。忆念彼不思议神通差别相。思惟彼不思议清净大众会。分别彼不思议菩萨所作业。忆念明了随顺信解。生欢喜心。生澄净心。生猛利心。生欣悦心。生庆幸心。生踊跃心。生不乱心。生明照心。生坚固心。生广博心。生无尽心。如是思惟。悲泣流泪。念善知识。实为希有难见难闻。善知识者。是我宝山。出生一切诸功德宝。能遍清净诸菩萨行。圆满菩萨一切净念。清净菩萨陀罗尼轮。显发菩萨三昧光明。修治菩萨见佛境界。普雨一切诸佛法雨。显现如来不思议智。显示一切菩萨愿门。生长一切菩萨根芽。复作是念。善知识者。能救护我。令我不堕一切恶趣。善知识者。能引导我。令我得入平等佛慧。善知识者。能显照我。令我了知诸夷险道。善知识者。能开示我。令我解了大乘奥义。善知识者。能劝发我。令我速入普贤诸行。善知识者。能晓悟我。令我速到一切智城。善知识者。能诲谕我。令我趣入法界大海。善知识者。能劝诱我。令我普见三世法海。善知识者。能教授我。令我得与众圣集会。善知识者。能增长我。令我出生一切白法。念善知识。能以如是利益众生。善财童子。如是思惟。涕泪盈目。彼常守护觉悟菩萨。犹影随形。如来使天。于虚空中。而告之言。善男子。其有随顺善知识教。诸佛世尊悉皆欢喜。其有随顺善知识语。则得近于一切智地。其有能于善知识行心无疑惑。则常值遇一切善友。其有发心愿常不离善知识者。则得具足一切甚深最胜义利。善男子。汝可往诣安住王都。即当得见不动优婆夷大善知识。从彼请问诸菩萨行。<br/>　　尔时善财童子。从彼三昧智光明起。渐次游行。至安住城。周遍求问。不动优婆夷。今在何所。遇彼人众。咸示之言。善男子不动优婆夷。身是童女。侍觐父母。在自宅中。与其亲属及无量人。周匝围绕演说妙法。善财闻已。其心欢喜。生寂静心。生爱敬心。如见父母念。我于今所愿圆满。即诣不动优婆夷所。到彼宅门。住立观察。入其宅内。见彼堂宇。微妙清净众宝庄严。金色光明普皆照耀。如是光明触善财身。善财即时。获得五百妙三昧门。所谓入一切安乐自在幢三昧门。了一切寂静相三昧门。远离一切世间三昧门。普眼舍得三昧门。如来藏三昧门。得如是等五百三昧门。以得如是三昧门故。身心柔软。如七日胎。微妙轻安世无过者。又闻妙香。非诸天龙乾闼婆等人与非人之所能有。即前往诣。恭敬合掌。一心观察。见其形色端正殊妙。十方世界一切女人无能与比。况复过者。唯除如来及以一切灌顶菩萨。其身殊胜。口出妙香。宫殿庄严。受用资具。眷属围绕。威光炽盛。清净无染。悉无与等。况其过者。十方世界一切众生。无有于此优婆夷所起染着心。若有众生。暂得瞻见。所有烦恼悉自销灭。譬如百万大梵天王决定不生欲界烦恼。其有见此优婆夷者。不起烦恼亦复如是。十方众生。观此女人欢喜爱敬。心无厌足。唯除具足大智慧者。尔时善财童子。曲躬合掌。恭敬瞻视。正念观察。见此女人。其身自在不可思议。色相颜容世无与等。光明洞彻物无能障。普为法界一切众生。作大饶益无有穷尽。其身毛孔恒出妙香。眷属无边宫殿第一。功德深广不可思议。莫能究尽知其涯际。生欢喜心。以偈赞曰。<br/>　　汝常护持清净戒　　普修菩萨无垢忍<br/>　　坚进不动如金刚　　妙果超世无能比<br/>　　尔时善财童子。说此偈已。白言圣者。我已先发阿耨多罗三藐三菩提心。而未知菩萨云何学菩萨行。云何修菩萨道。我闻圣者。善能诱诲。愿为我说。时不动优婆夷。以菩萨柔软语。可爱语。慈悲语。慰谕善财。而告之言。善哉善哉。善男子。汝已能发阿耨多罗三藐三菩提心。善男子。我得菩萨难摧伏智慧。藏解脱门。我得菩萨坚固受持愿行门。我得菩萨一切法平等地总持门。我得菩萨一切法智光照辩才门。我得菩萨求一切法心无疲厌庄严三昧门。善财童子。白言圣者。菩萨难摧伏智慧藏解脱门。乃至求法心无疲厌庄严三昧门。境界云何。答言。善男子。此处甚深难知难信。善财白言。唯愿圣者。承佛神力。为我宣说。我因圣者善知识力。能信能受。能解能知。能甚深入。能随顺行。明了观察。忆念修习。离诸分别。究竟平等。</p>
<div class="jwbt-box"><div class="jwbt"><a name=j0085-02-7><a href="0085-02.htm#MENU-top">大方广佛华严经普贤菩萨行愿品卷第十四</div></a></a>
<div class="jwbtbm"><a name=j0085-02-8><a href="0085-02.htm#MENU-top">入不思议解脱境界普贤行愿品</div></div></a></a>
<p>　　尔时不动优婆夷。告善财童子言。善男子。我忆过去。无垢光劫。彼劫有佛。名为修臂。十号圆满。时有国王。名曰电授。唯有一女。即我身是。我于夜分废音乐时。父母兄弟悉已眠寝。五百童女亦皆昏寐。我于楼上仰观星宿。于虚空中。见彼如来。如宝山王。无量无边天龙八部。及不思议诸菩萨众。所共围绕。佛身普放大光明网。遍满十方无所障碍。佛身毛孔皆出妙香。我闻是香。身体柔软。心生欢喜。便从楼下。合十指掌。顶礼于佛。谛观彼佛。不见顶相。观身左右。莫知边际。思惟彼佛诸相随好。无有厌足。善男子。我于尔时。窃自念言。此佛世尊。作何等业。获于如是胜妙之身。相好圆满。光明具足。眷属成就。宫殿庄严。福德智慧。总持三昧。神通辩才。咸不思议。善男子。时彼如来。知我心念。即告我言。汝应发难摧伏心断诸烦恼。汝应发无能胜心破诸邪执。汝应发无退怯心入深法门。汝应发不动转心拔生死苦。汝应发无迷惑心普于一切诸趣受生。汝应发无厌足心求见诸佛无有休息。汝应发无知足心悉受一切如来法雨。汝应发正思惟心普照一切佛法光明。汝应发大住持心普转一切如来法轮。汝应发广流通心随众生欲施其法宝。善男子。我于彼佛正等觉所。闻如是法。随顺趣求一切种智。心无退转。求佛十力。求佛辩才。求佛光明。求佛色身。求佛相好求佛众会求佛净刹。求佛威仪求佛寿命。发是心已。深心爱乐如渴思水其心坚固犹如金刚。一切烦恼。及以二乘。所不能坏。善男子。我忆初发是心已来。经阎浮提极微尘数劫。尚不曾起一念欲心。况行其事。尔所劫中。于自亲属有过失者。尚不生起一念嗔心。况他众生无过失者。尔所劫中。于其自身不生我见。况于众具而计我所。尔所劫中。死时生时。及于胎藏入住出时。乃至梦中。未曾迷惑。起众生想。及无记心。况于余时。尔所劫中。乃至梦寐。随见一佛。未曾忘失。何况菩萨十眼所见。尔所劫中。受持一切如来正法。未曾忘失一文一句。乃至世俗所有言辞尚不忘失。何况如来语言藏中所宣妙法。尔所劫中。受持一切如来法海。一文一句无不思惟。如理观察。乃至一切世俗之法。尚恒思惟观察觉了。何况如来真胜义法。尔所劫中。受持一切如来法海。未曾于一法中不得三昧。乃至世间一切工巧技艺之法。一一法中亦复如是。尔所劫中。住持一切如来法轮。随所住持未曾废舍。一文一句亦无错谬。乃至不曾生于世智。唯除为欲调伏众生。尔所劫中。见诸佛海。未曾于一佛所不得成就清净大愿。乃至于诸变化佛所悉亦如是。尔所劫中见诸菩萨修行妙行。无有一行我不成就。大愿乃至于诸变化佛所悉亦如是。尔所劫中。见诸菩萨修行妙行。无有一行我不成就。而得清净。尔所劫中。所见众生。无一众生我不劝发阿耨多罗三藐三菩提心。未曾劝一众生乃至一念发于声闻辟支佛意。尔所劫中。于一切佛所闻之法。乃至一文一句。不生疑心。不生二想。不生分别想。不生种种想。不生执着想。不生高下想。不生胜劣想。不生爱憎想。乃至无一念中生如是想。善男子。我从是来。所见诸佛。常得亲近。未曾舍离。常见菩萨未曾舍离。常见真实大善知识未曾舍离。常闻诸佛清净大愿未曾舍离。常闻菩萨所修妙行未曾舍离。常闻菩萨波罗蜜门未曾舍离。常闻菩萨地智光明门未曾舍离。常闻菩萨总持三昧无尽藏门未曾舍离。常闻菩萨普入无边世界网门未曾舍离。常闻菩萨普入无边众生界门未曾舍离。常闻菩萨。以智光明除灭一切众生烦恼未曾舍离。常闻菩萨生长一切众生善根未曾舍离。常闻菩萨能随众生遍周法界普现其身未曾舍离。常闻菩萨以妙言音开悟法界一切众生未曾舍离。善男子。我得菩萨难摧伏智慧藏解脱门。我得菩萨求一切法心无疲厌庄严三昧门。我得菩萨坚固受持愿行门。我得菩萨一切法平等地总持门。我得菩萨一切法智光照辩才门。现不思议自在神变。汝欲见不。善财言唯。我心愿见。<br/>　　尔时不动优婆夷。不起龙藏师子之座。入菩萨难摧伏智慧藏解脱门。求一切法心无疲厌庄严三昧门。不空圆满庄严三昧门。十力智轮现前三昧门。入如是等十亿三昧门。入此三昧门时。十方各有不可说不可说佛刹极微尘数世界。六种震动。一一世界。皆悉清净琉璃所成。一一世界中。有百亿四天下。一一四天下。皆有如来。或升兜率。或时降生。入胎初生。出家苦行。或居道树。或现降魔。示证菩提。受梵王请。趣波罗奈转四谛轮。或从忉利还阎浮提。三道宝阶从天而下。或时现处遍六大城。现大神通摧诸外道。或时现住毗耶离城狝猴池侧。初制律仪。或时现处王舍大城灵鹫山等。说诸般若波罗蜜门。乃至或现拘尸那城娑罗林间。示般涅槃。如是所作。一切佛事。普遍十方清净世界。一一如来放光明网。周遍法界。道场众会。清净围绕。转妙法轮开悟群品。时不动优婆夷。从三昧起。告善财言。善男子。汝见此不。汝闻此不。汝解此不。善财言唯。我皆已见。已闻已解。优婆夷言。善男子。我唯得此菩萨所修坚固受持大愿行门。求一切法心无疲厌庄严三昧智光明门。菩萨难摧伏智慧藏解脱门。一切法平等地总持门。一切法智光照辩才门。为一切众生善巧方便。以妙言音。普遍一切。说微妙法。皆令欢喜。如诸菩萨摩诃萨。如乌洒婆鸟。游行虚空无所障碍。能入一切众生大海。自在甚深。普遍观察。见有善根已成熟者。即便执取置菩提岸。又如商客。入一切智大宝洲中。采求如来十力智宝。又如渔师。有具足力。持正法网。入生死海。漉诸众生。如阿修罗王。能遍托动三有大城。诸烦恼海。普令众生究竟寂静。又如日轮。出现虚空。照爱水泥令其干竭。犹如满月出现虚空。令可化者心华开敷。犹如大地。普皆平等。无量众生。于中止住。恒受履践。心无分别。增长一切善法根芽。犹如大风所向无碍。能拔一切诸见大树。坏散一切生死园苑。如转轮王游行世间。以四摄事摄诸众生。而我云何能知能说彼功德行。善男子。于此南方。有一大城。名都萨罗。其中有一出家外道。名曰遍行。汝诣彼问。菩萨云何。学菩萨行。修菩萨道。时善财童子。顶礼不动优婆夷足。绕无数匝。殷勤瞻仰。辞退而去。<br/>　　尔时善财童子。于不动优婆夷所。得闻法已专心忆持。所有教诲。所有示导。所有演说。所有赞叹。所遇光照。皆悉随顺。生希有心。思惟观察。普遍修习一心正念。渐渐前行。经历国邑村营聚落。然后乃至都萨罗城。于日没时。入彼城中。廛店闾里四达交衢处处寻求遍行外道。于高显处。远望观察。其城东北。有一大山。名妙吉祥。善财童子。于中夜时。见此山顶。有大光明。峰峦峻峙。岩岫攒拱。草树华林。靡不辉映。照耀城居。如日初出。见此事已。生大欢喜。作是念言。我必于此。见善知识。便从城出正念观察。而登彼山。住立思惟。遥望瞻仰。见此外道于其山上平坦之处。徐步经行。色相圆满。威光照耀。吉祥福焰。过于炽火。十千梵众之所围绕。大梵天王所不能及善财即时。往诣其所。顶礼其足绕无数匝。合掌前立。白言圣者。我已先发阿耨多罗三藐三菩提心。而未知。菩萨云何。学菩萨行。云何修菩萨道我闻圣者。善能诱诲。愿为我说。遍行答言善哉善哉。善男子。汝乃能发阿耨多罗三藐三菩提心。复能请问诸菩萨行。善男子。我已安住至一切处随顺遍行菩萨行。已成就普观一切世间等无障碍三昧门。已成就无依无作神通力。已成就普门法界际般若波罗蜜。如是一切智慧光明。随行圆满。善男子。我能普于一切世间种种方所种种形色。种种相貌。种种没生。种种行解。种种信乐。一切趣类。诸众生中。所谓天趣。龙趣。夜叉趣。乾闼婆。阿修罗。迦楼罗。紧那罗。摩睺罗伽。地狱。畜生。阎罗王界。人非人等。一切趣类。或住诸见。或信二乘。或有爱乐大乘之道。如是一切诸众生中。我以种种方便。种种智慧。种种教化。种种调伏。平等利益悉令圆满。所谓或为演说一切世间种种技艺利益众生。或为演说坚如金刚能破无明陀罗尼智。或为演说四摄方便摄诸众生令得亲近一切智道。或为演说诸波罗蜜。开示赞叹。令其回向一切智位。或为称叹发菩提心。令其不失无上道意。或为称赞诸菩萨行。令其满足能净佛刹度众生愿。或为演说造诸恶业受地狱等种种苦报。令于不善深生厌离。或为演说供养诸佛种诸善根。决定获得一切智果。令其发起欢喜之心。或为赞说一切如来应正等觉所有功德。令乐佛身求一切智。或为赞说诸佛威德。令其愿乐佛不坏身。或为赞说佛自在身。令求如来无能映蔽大威德体。善男子。我又于此都萨罗城。一切方所一切族类。若男若女诸人众中。以善方便。示同其形。随其所应。变化言音。种种差别。而为说法。诸众生等。悉不能知我是何人从何而至。唯令闻者。如理修行。悟真实义。善男子。如于此城利益众生。于阎浮提。城邑聚落。所有众生。止住之处。悉亦如是。而为利益。善男子。阎浮提内九十六众。各起异见而生执着。我悉于其中。方便调伏。令其舍离所有诸见。如阎浮提一切住处。余三天下。亦复如是。如四天下。小千中千大千世界。其中众生。一切住处。亦复如是。如此三千大千世界。如是十方无量世界。一切住处。一切品类。诸众生海。我悉于中。随诸众生心之所乐。以种种方便。种种法门。种种理趣。种种正行。种种事业。现种种色身。种种形相。种种言音。而为说法。令彼众生。皆得利益。善男子。我唯知此至一切处随顺遍行菩萨行。如诸菩萨摩诃萨。得与众生无差别身。得与一切众生数等三昧。以变化身普入诸趣。于一切处。皆现受生。清净光明。遍照法界。其有见者。无不蒙益。以无碍愿。住一切劫。得如帝网诸无等行。常勤利益一切众生。虽于无量烦恼垢中。恒与共居。而无染着。普于三世众生平等。以无我智。周遍照耀。以大悲藏。增长善根。而我云何能知能说彼功德行清净智慧。善男子。于此南方。有一国土。名为广博。彼有聚落。从国为名。其中有一鬻香长者。名曰具足优钵罗华。汝诣彼问。菩萨云何学菩萨行。修菩萨道。时善财童子。礼遍行足。绕无数匝。殷勤瞻仰。辞退而去。<br/>　　尔时善财童子。因善知识教。不顾身命。不着财宝。不耽五欲。不恋眷属。不重王位。自在安乐。唯愿化导一切众生。令其成熟。唯愿庄严诸佛刹土。普遍清净。唯愿供养一切如来。心无疲厌。唯愿证知诸法实性。分明显现。唯愿随顺甚深法界普遍无碍。唯愿修习一切菩萨大功德海。终无退转。唯愿恒于一切劫中。修菩萨行。唯愿普入一切如来众会道场。唯愿入于一三昧门。普现诸三昧门自在神力。唯愿于佛一法轮中。普持一切如来法轮。唯愿于佛一毛孔中见一切佛。心无厌足唯愿证得智慧光明。能持一切诸佛法藏。专求此等诸佛菩萨所有功德渐次游行。至广博国。及其聚落。普遍寻求鬻香长者。见已前诣。顶礼其足。绕无数匝。合掌而立。白言圣者。我已先发阿耨多罗三藐三菩提心。欲求一切佛平等智慧。欲满一切佛无量大愿。欲净一切佛最上色身。欲见一切佛清净法身。欲知一切佛广大智身。欲净治一切菩萨诸行。欲照明一切菩萨三昧。欲安住一切菩萨总持。欲坚牢一切菩萨功德。欲除灭一切所有障碍。欲游行一切十方世界。而未知。菩萨云何学菩萨行。云何修菩萨道。而能出生一切种智。长者告言。善哉善哉善男子。汝乃能发阿耨多罗三藐三菩提心。善男子。我善别知一切诸香。所谓一切香。一切烧香。一切涂香。一切末香。亦知调合如是香法。又知如是一切香王所出之处。又善了知天香龙香。夜叉香。乾闼婆阿修罗迦楼罗紧那罗摩睺罗伽人非人等所有诸香。又善了知治诸病香。断诸恶香。除忧恼香。生染爱香。增烦恼香。灭烦恼香。令于有为生乐着香。令于有为生厌离香。舍诸骄逸香。闻法欢喜香。发心念佛香。证解法门香。圣所受用香。一切菩萨差别香。一切菩萨地位香。如是等香。及调和法。形相生起出现。成就清净安隐方便境界。威力业用所从根本随处随人种类差别。如是一切。我皆了知。善男子。人间有香。名曰龙藏。因龙斗生。若烧一丸大如油麻。即能兴起大香焰云。犹如帝网弥覆王都。于七日中。雨细香雨。若着身者。身即金色。若着衣服。皆悉变成拘苏摩华色。若因风吹入宫殿中。一切台殿楼阁堂宇。皆悉变为拘苏摩华色。众生嗅者七日七夜。欢喜充满。身心快乐。惑热清凉。无有诸病。及诸烦恼不相侵害。离诸忧苦。不惊不怖。不迷不乱。慈心相向。志意清净。我知是已。如应说法。令其决定发阿耨多罗三藐三菩提心。善男子。摩罗耶山。出栴檀香。名曰牛头。若以涂身。设入火坑。火不能烧。善男子。海中有香。名无能胜。若以涂鼓及诸螺贝。其声发时。一切敌军悉皆退散。善男子。阿那婆达多池边。出沉水香。名莲华藏。若烧一丸如麻子大。香气普熏阎浮提界。众生闻者。离一切罪。戒品清净。善男子。雪山有香。名具足明相。若有众生嗅此香者。其心决定。离诸染着。我为说法。莫不皆得离垢圆满清净三昧。善男子。罗刹界中有香名海藏。其香但为转轮王用。若烧一丸。香气所熏。王及四军。皆腾虚空。游止自在。善男子。善法堂中有香。名香性庄严。若烧一丸。熏彼天众。普令发起念佛之心。善男子。须夜摩天有香。名净藏性。若烧一丸。熏彼天众。莫不云集彼天王所。恭敬听闻王所说法。善男子。兜率天中有香。名信度嚩啰。于一生所系菩萨座前。若烧一丸。兴大香云。遍覆法界。普雨一切诸供养具。供养一切如来道场菩萨众会。善男子。妙变化天有香。名夺意性。若烧一丸。于七日中。普雨一切不可思议诸庄严具。善男子。我唯知此调和香法。如诸菩萨摩诃萨。远离一切诸恶习气。为无垢香。永断烦恼众魔罥索。超诸有趣。得如幻智。于诸世间。皆无染着。具足圆满无所著戒。净无著智。行无著境。于一切处。悉无有着。其心平等。无著无依。而我何能知其妙行。说其功德。显其所有清净戒品。示其所作无过失业。阐其所有无过失智。辩其离染三业行门。善男子。于此南方。有一大城。名曰楼阁。彼有船师。名婆施罗。汝诣彼问。菩萨云何学菩萨行。修菩萨道。时善财童子。礼长者足。绕无数匝。殷勤瞻仰。一心恋慕。辞退而去。<br/>　　尔时善财童子。一心正念。向楼阁城。随顺思惟观察道路。所谓观道高卑。观道夷险。观道净秽。观道安危。观道曲直。渐次而行。作如是念。我当亲近彼善知识。善知识者。是成就修行诸波罗蜜。增胜道因。善知识者。是成就修行。普入法界无碍道因。善知识者。是成就修行。摄取一切众生智道因。善知识者。是成就修行。令一切众生不堕险恶道因。善知识者。是成就修行。令一切众生离邪业道因。善知识者。是成就修行。令一切众生灭烦恼道因。善知识者。是成就修行。令一切众生除恶慧道因。善知识者。是成就修行。令一切众生离憍慢道因。善知识者。是成就修行。令一切众生拔恶刺道因。善知识者。是成就修行。令一切众生舍恶见道因。善知识者。是成就修行。令一切众生至一切智城道因。何以故。于善知识处。得一切善法故。依善知识力。得一切智道故。善知识者。难见难遇。于善知识。如是思惟。勤求作意。渐次前行。到彼城已。见彼船师。在城门外海岸上住。百千商人大众围绕。说大海法。方便开示佛功德海。即前往诣。顶礼其足。绕无数匝。一心合掌。白言圣者。我已先发阿耨多罗三藐三菩提心。而未知。菩萨云何学菩萨行。云何修菩萨道。我闻圣者。善能诱诲。愿为我说船师告言。善哉善哉。善男子。汝已能发阿耨多罗三藐三菩提心。今复能问生大智因。断除一切生死苦因。往一切智大宝洲因。成就不坏趣大乘因。远离二乘怖生死因。住诸三昧生智慧因。遍行菩萨微细行因。乘大愿车游菩萨行清净道因。以菩萨行庄严无坏智清净道因。普观一切十方诸法皆无障碍清净道因。速能趣入一切诸佛甚深智海清净道因。善男子。我在海岸楼阁大城。净修菩萨大悲幢行。<br/>　　善男子。我普观察阎浮提内。贫穷众生为饶益故。修种种行。随其所愿。悉令满足。先以世间珍宝饮食。充足其意。复施法财。令其欢喜。令修福行。令生智道。令增善根力。令发菩提心。令净菩提愿。令坚大悲力。令修能灭生死道。令起不舍生死行。令摄众生海。令修功德海。令照诸法海。令见诸佛海。令入种智海。善男子。我住于此。如是思惟。如是作意。如是勤求。如是利益。如是安乐一切众生。善男子。我知海中一切宝洲。一切宝处。一切宝性。一切宝根。一切宝种。一切宝类。我又能知净一切宝。钻一切宝。出一切宝。作一切宝。一切宝器一切宝用。一切宝境界。一切宝光明。我又能知一切龙宫。一切夜叉宫。一切罗刹宫。一切部多宫。如是一切差别住处。皆善回避。免其诸难。亦知大海漩澓浅深波涛远近。水色好恶。种种不同。亦善别知日月星辰。列宿回转。运行度数。变异灾祥。昼夜晷漏。时分延促。亦知其船铁木坚脆机关涩滑。水之大小。风之逆顺。左右旋转。安危之相。可行则行。可止则止。我以如是种种方便。常能利益一切众生善男子。我以好船运诸商众行安隐道。示其寂静。无恐怖相。复为说法。令其欢喜。随所乐欲。引至宝洲。与诸珍宝。咸使充足。然后将领还阎浮提。善男子。我将大船。如是往来。从昔至今。未曾损坏。若有众生。得见我身。闻我法者。令其永不怖生死海。必得入于一切智海。必能竭尽诸爱欲海。能以智光照三世海。能尽一切众生苦海。能净一切众生心海。速能严净一切刹海。普能往诣十方佛海。普知一切众生根海。普了一切众生行海。普顺一切众生性海。善男子。我唯得此大悲幢行。若有于我见闻忆念。与我同往。皆悉不空。如诸菩萨摩诃萨。善能游涉生死大海。能不染着诸烦恼海。能舍一切诸妄见海。能观一切诸法性海。能以四摄摄众生海。能善安住一切智海。能灭一切众生着海。能平等住一切时海。能以神通度众生海。能以其时调众生海。而我云何能知能说彼功德行。善男子。于此南方。有一城邑。名乐璎珞。中有长者。名为最胜。汝诣彼问。菩萨云何学菩萨行。修菩萨道。时善财童子。礼船师足。绕无数匝殷勤瞻仰。悲泣流泪。求善知识。心无厌足。于善知识。增恋慕心。增爱乐心。一心观察。辞退而去。</p>
<div class="jwbt-box"><div class="jwbt"><a name=j0085-02-9><a href="0085-02.htm#MENU-top">大方广佛华严经普贤菩萨行愿品卷第十五</div></a></a>
<div class="jwbtbm"><a name=j0085-02-10><a href="0085-02.htm#MENU-top">入不思议解脱境界普贤行愿品</div></div></a></a>
<p>　　尔时善财童子。于诸众生。起大慈普遍心。起大悲润泽心。思惟相续。曾无间断。福德智慧具足庄严正见圆满。离诸尘垢。证法平等心无高下。随顺悟入一切智道。拔不善刺灭一切障。了达甚深觉法自性。坚固精进以为墙堑。不思议三昧而为园苑。以慧日光破无明闇。以方便风开智慧华。以广大愿充满法界。心常现入一切智城。如是勤求菩萨之道。渐次往诣乐璎珞城。到彼询求最胜长者。见在城东大庄严幢无忧林中。无量商人百千长者众所围绕。理断人间种种事务。因为宣扬出世之法。令离见慢及我我所。舍所积聚眷属珍财。灭除悭嫉一切疑执。心得清净。无诸秽浊。获净信力。常乐见佛。受持佛法。生菩萨力。起菩萨行。入菩萨三昧。得菩萨智慧。住菩萨正念。增菩萨乐欲。发起无上菩提之心。尔时善财。即至其所。以身投地。顶礼其足。良久乃起。以尊重心。白言圣者。我是善财。我是善财。我专寻求菩萨胜行。菩萨云何学菩萨行。菩萨云何修菩萨道。随修学时。常能化度一切众生。常能现见一切诸佛。常得听闻一切佛法。常能住持一切佛法。常能趣入一切法门。入一切刹。学菩萨行。常能久住一切大劫。修菩萨道。心无厌足。能知一切如来神力。能得一切如来护念。能入一切如来智慧。时彼长者。告善财言。善哉善哉。善男子。汝已能发阿耨多罗三藐三菩提心。善男子。我已成就至一切处净菩萨行法门。无体无依无作无住神通之力。<br/>　　善男子。云何名为至一切处净菩萨行法门。善男子。我于此三千大千世界欲界一切诸众生中。所谓一切三十三天。一切须夜摩天。一切兜率陀天。一切乐变化天。一切他化自在天。一切魔天。及余一切欲界所居部类眷属。一切天龙夜叉罗刹鸠槃茶乾闼婆阿修罗迦楼罗紧那罗摩睺罗伽人与非人。村营城邑。一切住处。诸众生中。随其所应。而为说法。令舍非法。令息诤论。令除斗战。令止忿竞。令破怨结。令解系缚。令出牢狱。令免怖畏。令断杀生。乃至邪见一切恶业不可作事。皆令禁止。令其顺行一切善法。诸可作事皆使正修。令其遍学一切技艺。于诸世间而作利益。为其分别种种诸论。随其所应。令生欢喜。令渐成熟随顺。一切诸外道众。为说胜慧。令断诸见。令入佛法。乃至色界一切梵天。我亦为其说如是法。如于此三千大千世界。乃至十方不可说百千亿那由他佛刹极微尘数世界之中。我皆为其广说正法。所谓佛法。菩萨法。声闻法。独觉法。说地狱趣。说地狱众生受苦差别。说向地狱道。说畜生趣。说畜生众生受苦差别。说向畜生道。说阎罗王界。说阎罗王界受苦差别。说向阎罗王界道。说天世间。说天世间受乐差别。说向天世间道。说人世间。说人世间受苦受乐。说向人世间道。善男子。我说如是种种世间。若集若坏若染若净。为欲开显菩萨功德。为令舍离生死过患。为令知见诸佛功德。为令知见诸有趣生。为令知见无障碍法。为令开发智慧光明。为欲显示苦乐因起。为欲显示入无相门。为令众生舍诸想着。为令证得佛无依法。为令永灭烦恼业轮。为令能转佛净法轮。我为众生说如是法。善男子。我唯知此至一切处净菩萨行庄严法门无依无作无性无住神通之力。如诸菩萨摩诃萨。具足一切自在神通。悉能遍往一切佛刹。得普眼地。住净耳根。悉闻一切音声言说。普入诸法。智慧自在。勇健无比。离诸乖诤。以广长舌。出平等音。其身妙好。同诸菩萨。与诸如来究竟无二。智身广大。普入三世境界无际。同于虚空。而我云何能知能说彼功德行。善男子。于此南方。有一国土。名无边际河。其国有城。名羯陵迦林。有比丘尼。名师子顰伸。汝诣彼问。菩萨云何学菩萨行。修菩萨道。时善财童子。礼最胜足。绕无数匝。殷勤瞻仰。一心恋慕。辞退而去。<br/>　　尔时善财。童子渐渐前行。至无边际河羯陵迦林。周遍寻访师子顰伸比丘尼。时无量人。咸告之言。善男子。此比丘尼。在胜光王之所舍施日光园中。说法利益无量众生。善财闻已。欢喜踊跃。即诣彼园。周遍观察。见其园中。有一大树。名过满月。形如楼阁。高广严好。放大光明。照一由旬。复见叶树。名曰普覆。其形如盖。绀青光明。周遍照耀。复见华树。名曰华藏。形色高洁犹如雪山。雨众妙华如流香水。周遍普熏无有穷尽。犹忉利天欢喜园中波利质多罗树。复有果树。名为常熟。形如金山。味如甘露。柔软香美常放光明。种种众果。悉皆具足其中。复有摩尼宝树。名毗卢遮那藏。其形无比。如妙高山。心王摩尼宝。最在其上。阿僧祇色相摩尼宝周遍庄严。栴檀摩尼以为树果。众杂珠网。罗覆其上。复有鬘树。名为天宝。恒出妙宝璎珞华鬘。如意宝王敷荣光耀。摩尼宝藏蕴伏其下。以为树根。复有衣树。名能清净。常出众色诸妙宝衣。垂布树枝。以为严饰。有音乐树。名为欢喜。其音美妙。过诸天乐。复有香树。名遍庄严。恒出妙香。普熏一切园中。复有种种陂池。一切皆以七宝庄严。其池八处。众宝庄严。众色摩尼。而为栏楯。栴檀香末。凝积其中。上妙金沙弥布其底。八功德水清净盈满。优钵罗华。波头摩华。拘物头华。芬陀利华。遍覆其上。瞻博迦华。阿提目多迦华。婆利师迦华。曼陀罗华。摩诃曼陀罗华。如是等华。列植其岸。众鸟和鸣。其声清雅。种种天宝。妙庄严树。行列园中。诸宝树下。各各敷置宝师子座。以不思议种种妙宝而为庄严。布以天衣。熏以妙香。垂诸宝缯。施诸宝帐。阎浮金网。弥覆其上。宝铎徐摇。出妙音声。或有树下敷莲华藏师子之座。或有树下敷香王摩尼藏师子之座。或有树下敷龙象庄严摩尼王藏师子之座。或有树下敷宝师子聚摩尼王藏师子之座。或有树下敷毗卢遮那摩尼王藏师子之座。或有树下敷十方毗卢遮那摩尼王藏师子之座。或有树下敷因陀罗摩尼金刚王藏师子之座。或有树下敷众生形相毗卢遮那摩尼王藏师子之座。或有树下敷如意摩尼王藏师子之座。或有树下敷白色光明摩尼王藏师子之座。其一一座各有百千宝师子座周匝围绕。一一皆具无量庄严。此大园中。众宝充满。如海宝洲。宝衣布地。敷设庄严。柔软妙好。如迦邻迦衣。能生乐触。蹈之没足。举即还复。异类众鸟。凫雁鸳鸯。白鹤孔雀。拘枳罗等。飞翔自在。顾影和鸣。宝栴檀林列植门侧。密叶蓊翠。耸干扶疏。布影垂荫。庄严妙好。种种华树。常雨妙华。逾天帝释杂华之园。无比香王。普熏一切。香风四布。流及天人。一切楼阁众宝庄严。上妙香华。珍奇校饰。过天帝释善法之堂。诸音乐树奏天音乐。种种乐器。悬布树枝。所谓筝笛箜篌琵琶箫瑟。如是等乐。不鼓自鸣。闻皆可意。离诸染着。宝多罗树。覆宝铃网。微风吹动。出微妙音。如自在天善口天女。诸如意树。出众宝衣。如天劫波服。垂布严饰。有无量色。犹如大海。百千楼阁众宝庄严。如忉利天帝释宫殿。宝盖弥覆。如妙高峰。如梵王宫。光明普照。尔时善财童子。见此园林。无量功德。种种庄严。皆是菩萨不思议业之所成就。出世善根之所生起。供养一切诸佛功德。广修净业。无能坏者。一切世间无能与等。如是皆从师子顰伸比丘尼了法如幻不舍有为积集广大善业所成。不与声闻辟支佛共。异道邪论不能倾动。一切魔军无能与敌。凡夫浅智不能思惟。三千大千世界天龙八部。无量众生。随自善根。如应度者。皆入此园。而不迫窄。何以故。此比丘尼。不可思议威神力故。<br/>　　尔时善财。见比丘尼。遍坐一切诸宝树下大师子座。身相端严。威仪寂静。住法平等。动止安庠。诸根调顺。如大象王。心无垢浊。如清净池。普济所求。如如意宝。不染世法。犹如莲华。心无所畏。如师子王。护持净戒。不可倾动。如须弥山。能令见者心得清凉。如妙香山。能除众生诸烦恼热。如雪山中妙栴檀香。众生见者。诸苦销灭。如妙见药王。能令见者。所愿不空。如婆楼那天。永离欲染。如大梵王。净众生心。如水精宝。能长众善。如良沃田。三业自在。犹如如来。在一一座。众会不同。所说法门。亦各差别。或见处座。净居天众所共围绕。摩醯首罗天王而为上首。此比丘尼。为说法门。名无尽法相解脱。或见处座。诸梵天众。所共围绕。妙光明梵王而为上首。此比丘尼。为说法门。名普门差别清净言音轮。或见处座。他化自在天天子天女。所共围绕。自在转天王。而为上首。此比丘尼。为说法门。名菩萨清净心自在庄严。或见处座。妙变化天天子天女所共围绕。乐变化天王。而为上首。此比丘尼。为说法门。名妙法清净庄严门。或见处座。兜率陀天天子天女。所共围绕。兜率天王。而为上首。此比丘尼为说法门。名自心藏旋转。或见处座。须夜摩天天子天女所共围绕。须夜摩天王。而为上首。此比丘尼为说法门。名普遍庄严。或见处座。三十三天天子天女。所共围绕。释提桓因。而为上首。此比丘尼。为说法门。名厌离门。或见处座。百光明龙王。难陀龙王。优波难陀龙王。摩那斯龙王。伊罗跋陀龙王。阿那婆达多龙王等。龙子龙女。所共围绕。娑伽罗龙王。而为上首。此比丘尼。为说法门。名佛境界光明庄严。或见处座。诸夜叉众。童男童女。所共围绕。毗沙门天王。而为上首。此比丘尼。为说法门。名救护众生藏。或见处座乾闼婆。众男女眷属。所共围绕。持国乾闼婆王。而为上首。此比丘尼。为说法门。名雨无尽大欢喜法雨。或见处座。阿修罗众男女眷属。所共围绕。罗睺阿修罗王。而为上首。此比丘尼。为说法门。名速疾庄严法界智门。或见处座。迦楼罗众男女眷属。所共围绕。大力勇持迦楼罗王。而为上首。此比丘尼。为说法门。名怖动诸有海。或见处座。紧那罗众男女眷属。所共围绕。大树紧那罗王。而为上首。此比丘尼。为说法门。名佛行光明门。或见处座。摩睺罗伽众男女眷属。所共围绕。庵罗林忿怒摩睺罗伽王。而为上首。此比丘尼。为说法门。名出生见佛欢喜心。或见处座。无数百千男子女人童男童女。所共围绕。此比丘尼。为说法门。名殊胜行。或见处座。诸罗刹众男女眷属。所共围绕。常吸精气大树罗刹王。而为上首。此比丘尼。为说法门。名发生慈悲心。或见处座。信乐声闻乘众生。所共围绕。此比丘尼。为说法门。名胜智威力大光明。或见处座。信乐独觉乘众生。所共围绕。此比丘尼。为说法门。名佛功德广大光明。或见处座。信乐大乘众生。所共围绕。此比丘尼。为说法门。名普门三昧智光明。或见处座。初地菩萨。所共围绕。此比丘尼。为说法门。名一切诸佛大愿聚三昧。或见处座。二地菩萨。所共围绕。此比丘尼。为说法门。名无垢轮三昧。或见处座。三地菩萨。所共围绕。此比丘尼。为说法门。名大寂静庄严三昧。或见处座。四地菩萨。所共围绕。此比丘尼。为说法门。名速疾出生一切智境界三昧。或见处座。五地菩萨。所共围绕。此比丘尼。为说法门。名妙华藏三昧。或见处座。六地菩萨。所共围绕。此比丘尼。为说法门。名毗卢遮那藏三昧。或见处座。七地菩萨所共围绕。此比丘尼为说法门。名普遍庄严地三昧。或见处座。八地菩萨。所共围绕。此比丘尼。为说法门。名普遍法界境界化现身三昧。或见处座。九地菩萨。所共围绕。此比丘尼。为说法门。名无所得力智庄严三昧。或见处座。十地菩萨。所共围绕。此比丘尼。为说法门。名无障碍轮三昧。或见处座。执金刚菩萨所共围绕。此比丘尼。为说法门。名金刚智那罗延庄严三昧。<br/>　　尔时善财童子。见如是等一切大众种种出生。种种住处。种种身相。种种眷属。已成熟者。已调伏者。堪为法器。皆入此园。各于树下。围绕而坐。师子顰伸比丘尼。如其所应种种心性。种种欲乐。种种信解。随彼所宜胜劣差别。而为演说相应法门。令于阿耨多罗三藐三菩提得不退转。何以故。此比丘尼。得普眼舍得般若波罗蜜门。演说一切佛法般若波罗蜜门。法界差别际般若波罗蜜门。散坏一切障碍轮般若波罗蜜门。生长一切众生善心般若波罗蜜门。最胜庄严般若波罗蜜门。无碍真实藏般若波罗蜜门。法界圆满般若波罗蜜门。清净心藏般若波罗蜜门。普遍出生种种语言神通藏般若波罗蜜门。此十般若波罗蜜门。而为上首。入如是等无数百万阿僧祇般若波罗蜜门。此日光园中。一切菩萨。及诸众生。所见境界。所闻妙法。各各差别。悟解不同。皆是师子顰伸比丘尼。初劝发心。说法教化。令于阿耨多罗三藐三菩提得不退转。时善财童子。见师子顰伸比丘尼。如是园林。如是床座。如是经行。如是众会。如是威仪。如是自在。如是普身。如是无畏。如是神力。如是辩才。如是庄严。复闻如是不可思议广大法门。身心柔软。五体投地。恭敬顶礼。合掌念言。我当右绕此比丘尼。经于无数百千万匝。作是念时。此比丘尼。即放光明。遍照其园。普及众会。善财童子。即自见身。遍一切处。一一座上。比丘尼所。皆悉右绕。百千万匝。围绕毕已。合掌而立。白言圣者。我已先发阿耨多罗三藐三菩提心。而未知菩萨云何学菩萨行。云何修菩萨道。我闻圣者。善能诱诲。愿为我说。比丘尼言。善男子。我得菩萨解脱。名灭除一切微细分别门。<br/>　　善财白言。圣者何故。名为灭除一切微细分别。比丘尼言。善男子。此解脱门。于一念中。普照三世一切诸法。显示本性智慧光明。善财白言。圣者此智光明境界云何。比丘尼言。善男子。我入此智光明门时。得自在出生一切法三昧王。以得如是三昧王故。现意生身。普遍十方一切世界兜率天宫。一生所系诸菩萨所。于一一菩萨前。现不可说佛刹极微数身。于一一身。作不可说佛刹极微数最胜供养。所谓或现天王身。龙王身。夜叉王身。乃至人王身。各各执持种种华云。种种鬘云。烧香涂香。及以末香。衣服璎珞。幢幡缯盖。宝网宝帐。宝藏宝灯。乃至一切庄严具云。我皆执持。而以供养。如于住兜率宫一生所系菩萨所。亲近承事。种种供养。如是降神入胎。住胎出胎。在家出家。往诣道场。成等正觉。转正法轮。入于涅槃。如是中间。或住天宫。或住龙宫。乃至或住人非人宫。于彼一切诸如来所。我皆如是而为供养。若有众生。知我如是见闻亲近供养佛者。一切皆于阿耨多罗三藐三菩提。得不退转。若有众生。来诣我所。我皆诱诲。为其宣说般若波罗蜜门。善男子。我见一切众生。不分别众生相。智眼明见故。听一切语言。不分别语言相。心无所著故。见一切如来。不分别如来相智。了法身故。住持一切如来法轮。不分别法轮相。悟法自性故。一念遍知一切法。不分别诸法相。知法如幻故。善男子。我唯知此灭除一切微细分别成就一切智菩萨解脱门。如诸菩萨摩诃萨心无分别。普知诸法。一身端坐。充满法界。于自身中。示现摄持一切佛刹。悉能往诣一切佛所。于自身内。普现一切诸佛神力。一毛遍举不可说不可说诸佛世界。于其自身一毛孔中。现不可说不可说世界成坏。于一念中。与不可说不可说众生同住。于一念中。入不可说不可说一切诸劫。而我云何能知能说彼功德行。善男子。于此南方。有一聚落。名为险难。其中有城。名宝庄严。彼有女人。名伐苏蜜多。汝诣彼问。菩萨云何学菩萨行。修菩萨道。时善财童子。顶礼其足。绕无数匝。殷勤瞻仰。辞退而去。<br/>　　尔时善财童子。大慧光明照启其心。思惟观察一切智智。一心随顺诸法实性。坚固了知一切众生言音陀罗尼门。得受持一切如来法轮陀罗尼门。得与一切众生作所归依大悲力。得观察一切法义理光明门。得速疾圆满法界轮。得转彼清净大愿轮。得普照十方一切法智光明。得遍庄严一切世界自在力。得普摄取一切菩萨神通智。得普发起一切菩萨圆满愿。渐渐前行。至险难国宝庄严城。处处寻访伐苏蜜多女。城中有人。不知此女功德智慧。方便善巧。所住境界。微密甚深。作如是念。今此童子。诸根寂静。诸根调顺。智慧明了。已离放逸。心不迷乱。谛视一寻。无有疲懈。无所取着。目视不瞬。心无所动。甚深宽广。犹如大海。不应于此伐苏蜜多女。有贪爱心。有颠倒心。生于净想。生于欲想。不应为此女色所摄。此童子者。不行魔行。不入魔境。不没欲泥。不被魔缚。不应作处。已能不作。有何等意。而求此女。其中有人。先知此女有胜功德具深智慧。告善财言。善哉善哉。善男子。汝今乃能推求寻觅伐苏蜜多女。汝已获得广大善利。善男子。汝应决定求佛妙果。决定欲为一切众生作所依怙。决定欲拔一切众生贪爱毒箭。决定欲破一切众生于女色中所有净想。决定欲雨一切如来普遍法界大功德雨。善男子。伐苏蜜多女。于此城内市廛之北自宅中住。时善财童子。闻是语已。欢喜踊跃。心愿圆满。一心正念。往诣其门。见其住宅。广博严丽。宝墙宝树。及以宝堑。一一皆有十重围绕。其宝堑中。香水盈满。底布金沙。诸天宝华。优钵罗华。波头摩华。拘物头华。芬陀利华。遍覆水上。异香芬馥。悦畅众心。妙宝殊珍。庄严其岸。阶陛栏楯。众宝合成。宫殿楼阁。处处分布。门闼窗牖。相望间列。咸施网铎。悉建幢幡。无量珍奇。以为严饰。琉璃为地。众宝间错。烧诸沉水。涂以栴檀。悬众宝铃。风动成音。散诸天华。周遍其地。摩尼灯烛。光明普照。诸珍宝藏。其数百千。十大园林。以为庄严。宝树枝条。腾芳发曜。种种殊丽。不可称说。尔时善财。见此女人。颜貌端严。色相圆满。皮肤金色。目发绀青。不长不短。不粗不细。欲界人天。无能与比。音声美妙。超诸梵世。一切众生。差别言音。悉皆具足。无不解了。深达字义。善巧谈说。得如幻智。入方便门。众宝璎珞。庄严其身。一切宝网。周覆其上。首冠如意摩尼宝冠。无量眷属。恭敬围绕。皆共善根。同一行愿。福德大藏。具足无尽。时彼女人。从其身出广大光明。普照宅中。一切堂宇。及宝宫殿。遇斯光者。身得清凉。心除惑热。<br/>　　尔时善财。前诣其所。顶礼其足。合掌而立。白言圣者。我已先发阿耨多罗三藐三菩提心。而未知菩萨云何学菩萨行。云何修菩萨道。我闻圣者。善能诱诲。愿为我说。彼即告言。善男子。我得菩萨解脱。名离贪欲际。我能随顺一切众生诸所乐欲。而为现身。若天见我。我为天女。形貌光明。殊胜无比。如是乃至人非人等。而见我者。我即为现人非人女。随其形相。各各殊胜。随其乐欲。皆令得见。善男子。若有众生。欲意所缠。来诣我所。而于我身。生极爱染。心如昏醉。我为说法。彼闻法已。则离贪欲。得菩萨无著境界三昧。若有众生。暂见于我。则离贪欲。得菩萨欢喜三昧。若有众生。暂与我语。则离贪欲。得菩萨无碍妙音声藏三昧。若有众生。暂执我手。则离贪欲。得菩萨随顺遍往一切佛刹三昧。若有众生。暂升我座。则离贪欲。得菩萨离一切世间光明三昧。若有众生。暂观于我。则离贪欲。得菩萨寂静庄严三昧。若有众生。见我顰伸。则离贪欲。得菩萨摧伏一切外道三昧。若有众生。见我目瞬。则离贪欲。得菩萨住佛境界光明三昧。若有众生。抱持于我。则离贪欲。得菩萨摄一切众生恒不舍离三昧。若有众生。唼我唇吻。则离贪欲。得菩萨增长一切众生福德藏三昧。如是一切所有众生。来诣我所。亲近于我。一切皆得住离贪际。入于菩萨一切智地最胜解脱。<br/>　　尔时善财童子。白伐苏蜜多女言。圣者云何。此解脱门。得名最胜。时女告言。善男子。一切菩萨。发阿耨多罗三藐三菩提心。由为女人。不得速成无上佛道。亦不疾得辟支佛乘。阿罗汉果。五通仙人由女色故退失神通为荷负者。天阿修罗。常与战伐。十头罗刹。焚烧南海楞伽大城。或有诸王。丧失国土。乃至兄弟自相杀害。造恶趣因。现世贫穷。甘为奴仆。不顺师长。违背君亲。如是一切皆由女人。我观无数百千世界贪欲众生。生死旷野。轮转无穷。苦业之中。女为上首。是故菩萨。若离女色。即得亲近诸善知识。复令众生因此离欲。皆住最胜解脱法门。<br/>　　善财童子。白言圣者。种何善根。修何福业。而得增长如是种种殊胜功德。时女答言。善男子。我念过去。有佛出世。名为高行如来应供正遍知明行足善逝世间解无上士调御丈夫天人师佛世尊。时王都城。名曰妙门。善男子。时彼如来。为欲利乐诸众生故。来入王城。蹈彼门阃。其城一切六种震动。忽然广博。众宝庄严。无量光明。递相映彻。种种宝华。散布其地。诸天音乐。同时俱奏。一切诸天充满虚空。恭敬礼拜。尊重赞叹。善男子。我于彼时。为长者妻。名曰妙智。见佛神通。心生觉悟。则与其夫。疾诣佛所。发广大心。以一宝钱。奉施于佛。是时文殊师利童子。为佛侍者。为我说法。令发阿耨多罗三藐三菩提心。善男子。我唯知此菩萨离贪欲际解脱法门。如诸菩萨摩诃萨。成就无边巧方便智。福德广大。犹如虚空。而我云何能知能说彼功德行。善男子。南方有城。名净达彼岸。中有居士。名毗瑟底罗。彼常供养栴檀座佛塔。汝诣彼问。菩萨云何学菩萨行。修菩萨道。时善财童子。顶礼其足。绕无数匝。殷勤瞻仰。辞退而去。</p>
<div class="jwbt-box"><div class="jwbt"><a name=j0085-02-11><a href="0085-02.htm#MENU-top">大方广佛华严经普贤菩萨行愿品卷第十六</div></a></a>
<div class="jwbtbm"><a name=j0085-02-12><a href="0085-02.htm#MENU-top">入不思议解脱境界普贤行愿品</div></div></a></a>
<p>　　尔时善财童子。闻伐苏蜜多离贪欲际解脱门。一心随顺。忆念修行。观彼菩萨无著境界三昧。思彼菩萨欢喜三昧。寻彼菩萨无碍音声藏三昧。行彼菩萨遍往一切佛刹三昧。念彼菩萨离一切世间光明三昧。入彼菩萨寂静庄严三昧。修彼菩萨摧伏外道三昧。观彼菩萨佛境界光明三昧。思彼菩萨摄一切众生不舍三昧。住彼菩萨增长众生福德藏三昧。念一切智。渐次前行。至彼岸城。诣居士宅。顶礼其足。合掌而立。白言圣者。我已先发阿耨多罗三藐三菩提心。而未知菩萨云何学菩萨行。云何修菩萨道。我闻圣者善能诱诲。愿为我说。居士告言。善男子。我得菩萨解脱。名不般涅槃际。善男子。我不生心言。如是如来。已般涅槃。如是如来。现般涅槃。如是如来。当般涅槃。我知十方一切世界诸佛如来。毕竟无有般涅槃者。唯除为欲调伏众生而示现耳。善男子。我开彼栴檀座如来塔门时。得三昧。名佛种无尽。善男子。我念念中。入此三昧。念念得知一切诸佛殊胜之事。善财白言。此三昧者。境界云何。居士答言。善男子。我入此三昧时。随其次第。见此世界一切诸佛相续出现。所谓迦叶佛。拘那含牟尼佛。拘留孙佛。毗舍浮佛。尸弃佛。毗婆尸佛。提舍佛。弗沙佛。名称佛。最胜莲华佛。如是等佛。而为上首。于一念顷。得见百佛。得见千佛。得见百千佛。得见亿佛。百亿佛。千亿佛。百千亿佛。阿庾多亿佛。那由他亿佛。乃至见不可说不可说世界极微尘数佛。如是一切次第皆见。亦见彼佛初始发心。种诸善根。获胜神通。成就大愿。修行妙行。具波罗蜜。入菩萨地。得清净忍。摧伏魔军。成等正觉。国土清净。众会庄严。放大光明。神通自在。作师子吼。转妙法轮。变化示现种种差别。无量方便。成熟众生。善巧宣扬。无分别法。我悉能持。我悉能忆。悉能观察。分别显示。随顺解了。无有忘失。如是未来弥勒佛等。百佛千佛。百千佛。乃至不可说不可说世界。极微尘数佛。及初发心。相续不断。信解甚深。勤求不懈。精进势力。速疾增长。一切世间凡夫二乘。所不能动。亦见现在毗卢遮那佛等十方不可说不可说佛刹极微尘数一切世界诸佛如来。悉亦如是。彼一切佛。我皆现见。彼一切法。我悉得闻。忆念受持。心无忘失。以智慧力。随顺解了。以慈悲力。宣扬显示。善男子。我唯知此菩萨所得不般涅槃际解脱门。如诸菩萨摩诃萨。以一念智。普知三世。一念遍入一切三昧。如来智日。恒照其心。于一切法。无有分别。了一切佛。悉皆平等。如来及我一切众生等无有二。知一切法自性清净。光明普照。无所不遍。无有思虑。无有动转。而能普入一切世间。离诸分别。住佛法印。悉能开悟法界众生。而我云何能知能说彼功德行。善男子。于此南方有山名补怛洛迦。彼有菩萨。名观自在。汝诣彼问。菩萨云何学菩萨行。修菩萨道。尔时居士。因此指示。即说偈言。<br/>　　海上有山众宝成　　贤圣所居极清净<br/>　　泉流萦带为严饰　　华林果树满其中<br/>　　最胜勇猛利众生　　观自在尊于此住<br/>　　汝应往问佛功德　　彼当为汝广宣说<br/>　　时善财童子。礼居士足。绕无数匝。殷勤瞻仰。辞退而去。<br/>　　尔时善财童子。蒙居士教。随顺思惟。一心正念。入彼菩萨深信解藏。得彼菩萨能随念力。忆彼诸佛出现次第。见彼诸佛成等正觉。持彼诸佛所有名号。观彼诸佛所证法门。知彼诸佛具足庄严。信彼诸佛所转法轮。思彼诸佛智光照曜。念彼诸佛平等三昧。解彼诸佛自性清净。修彼诸佛无分别法。契彼诸佛甚深法印。作彼诸佛不思议业。渐次前行。至于彼山。处处求觅此大菩萨。见其西面岩谷之中。泉流萦映。树林蓊郁。香草柔软。右旋布地。种种名华。周遍严饰。观自在菩萨。于清净金刚宝叶石上。结跏趺坐。无量菩萨皆坐宝石。恭敬围绕。而为宣说智慧光明大慈悲法。令其摄受一切众生。善财见已。欢喜踊跃。于善知识。爱乐尊重。合掌恭敬。目视不瞬。作如是念。善知识者即是如来。善知识者一切法云。善知识者诸功德藏。善知识者难可值遇。善知识者十力宝因。善知识者无尽智炬。善知识者福德根芽。善知识者一切智门。善知识者智海导师。善知识者集一切智助道之具。作是念已。即便往诣大菩萨所。尔时观自在菩萨。遥见善财告言。善哉善来。童子汝发大乘意。普摄众生。起正直心。专求佛法。大悲深重。救护一切。住不思议最胜之行。普能拯拔生死轮回。超过世间无有等比。普贤妙行。相续现前。大愿深心。圆满清净。勤求佛法。悉能领受。积集善根。恒无厌足。顺善知识。不违其教。从文殊师利功德智慧大海所生。其心成熟。得佛威力。已获广大三昧光明。专意希求甚深妙法。常见诸佛。生大欢喜。智慧清净犹如虚空。既自明了。复为他说。安住如来智慧光明。受持修行一切佛法。福智宝藏自然而至。一切智道速得现前。普观众生。心无懈倦。大悲坚固犹若金刚。尔时善财童子。诣菩萨所。礼菩萨足。绕无数匝。合掌而住。白言圣者。我已先发阿耨多罗三藐三菩提心而未知菩萨云何学菩萨行。云何修菩萨道。我闻圣者。善能教诲。愿为我说。尔时观自在菩萨摩诃萨。放阎浮檀金妙色光明。起无量色宝焰网云。及龙自在妙庄严云。以照善财。即舒右手。摩善财顶。告善财言。善哉善哉。善男子。汝已能发阿耨多罗三藐三菩提心。善男子。我已成就菩萨大悲速疾行解脱门。善男子。我以此菩萨大悲行门。平等教化一切众生。摄受调伏。相续不断。善男子。我恒住此大悲行门。常在一切诸如来所。普现一切诸众生前。随所应化而为利益。或以布施摄取众生。或以爱语摄取众生。或以利行摄取众生。或以同事摄取众生。或现种种微妙色身摄取众生。或现种种不思议色净光明网摄取众生。或以音声善巧言辞。或以威仪胜妙方便。或为说法。或现神变。令其开悟而得成熟。或为化现种种色相。种种族姓。种种生处。同类之形。与其共居。而成熟之。善男子。我修习此大悲行门。愿常救护一切众生。令离诸怖。所谓愿一切众生离险道怖。离热恼怖。离猛兽怖。离系缚怖。离杀害怖。离王官怖。离贫穷怖。离不活怖。离恶名怖。离于死怖。离诸病怖。离懈怠怖。离黑暗怖。离迁移怖。离爱别怖。离怨会怖。离逼迫身怖。离逼迫心怖。离忧悲愁叹怖。离所求不得怖。离大众威德怖。离流转恶趣怖。复作是愿。愿诸众生。若念于我。若称我名。若见我身。皆得免离一切恐怖。灭除障难。正念现前。善男子。我以如是种种方便。令诸众生离诸怖畏。住于正念。复教令发阿耨多罗三藐三菩提心。至不退转。尔时观自在菩萨摩诃萨。欲重明此解脱门义。为善财童子。而说偈言。<br/>　　善来调伏身心者　　稽首赞我而右旋<br/>　　我常居此宝山中　　住大慈悲恒自在<br/>　　我此所住金刚窟　　庄严妙色众摩尼<br/>　　常以勇猛自在心　　坐此宝石莲华座<br/>　　天龙及以修罗众　　紧那罗王罗刹等<br/>　　如是眷属恒围绕　　我为演说大悲门<br/>　　汝能发起无等心　　为见我故而来此<br/>　　爱乐至求功德海　　礼我双足功德身<br/>　　欲于我法学修行　　愿得普贤真妙行<br/>　　我是勇猛观自在　　起深清净大慈悲<br/>　　普放云网妙光明　　广博如空极清净<br/>　　我垂无垢佣圆臂　　百福妙相具庄严<br/>　　摩汝深信善财顶　　为汝演说菩提法<br/>　　佛子应知我所得　　一相一味解脱门<br/>　　名为诸佛大悲云　　秘密智慧庄严藏<br/>　　我为精勤常救护　　起诸弘誓摄众生<br/>　　怜愍一切如己身　　常以普门随顺转<br/>　　我于无数众苦厄　　常能救护诸群生<br/>　　心念礼敬若称名　　一切应时皆解脱<br/>　　或遭牢狱所禁系　　杻械囚执遇怨家<br/>　　若能至心称我名　　一切诸苦皆销灭<br/>　　或犯刑名将就戮　　利剑毒箭害其身<br/>　　称名应念得加持　　弓矢锋刃无伤害<br/>　　或有两竞诣王官　　诤讼一切诸财宝<br/>　　彼能至诚称念我　　获于胜理具名闻<br/>　　或于内外诸亲属　　及诸朋友共为怨<br/>　　若能至诚称我名　　一切怨家不能害<br/>　　或在深林险难处　　怨贼猛兽欲伤残<br/>　　若能至心称我名　　恶心自息无能害<br/>　　或有怨家怀忿毒　　推落险峻大高山<br/>　　若能至心称我名　　安处虚空无损坏<br/>　　或有怨家怀忿毒　　推落深流及火坑<br/>　　若能至心称我名　　一切水火无能害<br/>　　若有众生遭厄难　　种种苦具逼其身<br/>　　若能至心称我名　　一切解脱无忧怖<br/>　　或为他人所欺谤　　常思过失以相雠<br/>　　若能至心称我名　　如是怨嫌自休息<br/>　　或遭鬼魅诸毒害　　身心狂乱无所知<br/>　　若能至心称我名　　彼皆消灭无诸患<br/>　　或被毒龙诸鬼众　　一切怨怖夺其心<br/>　　若能至诚称我名　　乃至梦中皆不见<br/>　　若有诸根所残缺　　愿得端严相好身<br/>　　若能至诚称我名　　一切所愿皆圆满<br/>　　若有愿于父母所　　承顺颜色志无违<br/>　　欢荣富乐保安宁　　珍宝伏藏恒无尽<br/>　　内外宗族常和合　　一切怨隙不来侵<br/>　　若能至诚称我名　　一切所愿皆圆满<br/>　　若人愿此命终后　　不受三涂八难身<br/>　　恒处人天善趣中　　常行清净菩提道<br/>　　有愿舍身生净土　　普现一切诸佛前<br/>　　普于十方佛刹中　　常为清净胜萨埵<br/>　　普见十方一切佛　　及闻诸佛说法音<br/>　　若能至诚称我名　　一切所愿皆圆满<br/>　　或在危厄多忧怖　　日夜六时称我名<br/>　　我时现住彼人前　　为作最胜归依处<br/>　　彼当生我净佛刹　　与我同修菩萨行<br/>　　由我大悲观自在　　令其一切皆成就<br/>　　或清净心兴供养　　或献宝盖或烧香<br/>　　或以妙华散我身　　当生我刹为应供<br/>　　或生浊劫无慈愍　　贪嗔恶业之所缠<br/>　　种种众苦极坚牢　　百千系缚恒无断<br/>　　彼为一切所逼迫　　赞叹称扬念我名<br/>　　由我大悲观自在　　令诸惑业皆销灭<br/>　　或有众生临命终　　死相现前诸恶色<br/>　　见彼种种色相已　　令心惶怖无所依<br/>　　若能至诚称我名　　彼诸恶相皆销灭<br/>　　由我大悲观自在　　令生天人善道中<br/>　　此皆我昔所修行　　愿度无量群生众<br/>　　勇猛精勤无退转　　令其所作皆成就<br/>　　若有如应观我身　　令其应念咸皆见<br/>　　或有乐闻我说法　　令闻妙法量无边<br/>　　一切世界诸群生　　心行差别无央数<br/>　　我以种种方便力　　令其闻见皆调伏<br/>　　我得大悲解脱门　　诸佛证我已修学<br/>　　其余无量功德海　　非我智慧所能知<br/>　　善财汝于十方界　　普事一切善知识<br/>　　专意修行无懈心　　听受佛法无厌足<br/>　　若能闻法无厌足　　则能普见一切佛<br/>　　云何见佛志无厌　　由听妙法无厌足<br/>　　尔时观自在菩萨。说此偈已。告善财言。善男子。我唯得此菩萨大悲速疾行解脱门。如诸菩萨摩诃萨。已净普贤一切愿。已住普贤一切行。常行一切诸善法。常入一切诸三昧。常住一切无边劫。常诣一切无边刹。常观一切诸如来。常闻一切三世法。常息一切众生恶。常长一切众生善。常绝众生生死流。常入如来正法流。而我云何能知能说彼功德行。尔时善财童子。闻观自在菩萨摩诃萨说此大悲清净偈已。欢喜踊跃。充遍其身。生爱敬心。增信乐心。发清净心。从坐而起。偏袒右肩。右膝着地。礼菩萨足。长跪合掌。于菩萨前。瞻仰一心。以偈赞曰。<br/>　　天人大众阿修罗　　及与一切诸菩萨<br/>　　以妙言音共称赞　　大圣智慧深如海<br/>　　能于一切众生中　　平等大悲同一味<br/>　　一智同缘普救护　　种种苦难皆销灭<br/>　　菩萨最胜神通力　　反覆大地不为难<br/>　　又能干竭于大海　　令大山王咸震动<br/>　　圣者菩萨大名闻　　号曰大悲观自在<br/>　　云何我以微劣智　　于仁胜德能称赞<br/>　　我闻圣者诸功德　　无断无尽大悲门<br/>　　因是发起清净心　　生我智慧辩才力<br/>　　我今处于大众会　　以大勇猛而观察<br/>　　称扬赞叹妙庄严　　恭敬至诚无懈倦<br/>　　如大梵王居梵众　　映蔽一切诸梵天<br/>　　菩萨吉祥妙色身　　处于众会无伦匹<br/>　　菩萨顾视同牛王　　妙色融朗如金聚<br/>　　具足广大菩提愿　　普利一切诸天人<br/>　　种种华鬘以严饰　　顶上真金妙宝冠<br/>　　光明净妙过诸天　　威德尊严超世主<br/>　　圆光状彼流虹绕　　外相明如净月轮<br/>　　顶相丰起若须弥　　端严正坐如初日<br/>　　腰系金绦色微妙　　现殊胜相放光明<br/>　　伊尼鹿皮作下裙　　能令见者生欢喜<br/>　　妙身种种庄严相　　众宝所集如山王<br/>　　腰垂上妙清净衣　　如云普现无边色<br/>　　真珠三道为交络　　犹如世主妙严身<br/>　　恒放净光普照明　　亦如朗日游空界<br/>　　身色净妙若金山　　又如瞻博迦华聚<br/>　　以白璎珞为严饰　　如白龙王环绕身<br/>　　世主手执妙莲华　　色如上妙真金聚<br/>　　毗琉璃宝以为茎　　大慈威力令开发<br/>　　出过天人之所有　　普放光明犹日轮<br/>　　显现如在妙高山　　香气普熏于一切<br/>　　于诸恶鬼部多等　　黑蛇醉象及师子<br/>　　痴火毒害蔽慈心　　及余种种诸危难<br/>　　重苦系缚所伤迫　　一切恐怖无依怙<br/>　　世主一味大悲心　　平等救彼众生类<br/>　　妙宝叶石为胜座　　无等莲华之所持<br/>　　百千妙福之所成　　众妙莲华所围绕<br/>　　极妙身光清净色　　从其胜义而成就<br/>　　诸天种种上妙供　　咸共赞叹仁功德<br/>　　于尊能发清净意　　速离一切忧怖心<br/>　　眷属快乐共欢娱　　一切妙果皆圆满<br/>　　大海龙王住自宫　　及余居处诸龙众<br/>　　常惧妙翅大鸟王　　搏撮伤残受诸苦<br/>　　或有众生入大海　　遇风鼓浪如雪山<br/>　　若遭摩竭欲来吞　　恐怖惊惶无所救<br/>　　或遇醉象而奔逐　　种种厄难之所缠<br/>　　至心忆念大悲尊　　如是一切无忧怖<br/>　　大石山王有洞窟　　其窟幽深极可畏<br/>　　有犯王法锁其身　　种种系缚投于彼<br/>　　彼诸苦恼众生等　　至心忆念大悲尊<br/>　　枷锁解脱苦销除　　一切无忧安隐乐<br/>　　仁以大悲清净手　　摄取忆念诸众生<br/>　　令于一切厄难中　　获得无忧安隐乐<br/>　　我今赞叹人天主　　最胜威德大仙王<br/>　　三毒翳障尽销除　　福智无涯如大海<br/>　　调伏众生无懈倦　　利乐平等无怨亲<br/>　　愿于菩萨妙金山　　一切胜福皆成就<br/>　　普于十方诸世界　　息灭众生邪见心<br/>　　速获如来无上身　　普愿众生咸证得<br/>　　尔时有一菩萨。名正性无异行。从于东方虚空中。来至此世界轮围山顶。以足按地。时此世界六种震动。变成无数杂宝庄严。复于其身。放大光明。映蔽一切。释梵护世天龙八部。日月星电。所有光明。皆如聚墨。其光普照地狱饿鬼畜生。阎罗王界。及余一切苦恼众生。罪垢销除身心清净。又于一切诸佛刹土。普兴一切诸供养云。普雨一切香华璎珞衣服幢盖。如是所有诸庄严具。供养于佛。复以神力。随诸众生心之所乐。普于一切诸宫殿中。而现其身。令其见者皆悉欢喜。然后来诣观自在菩萨摩诃萨所。时观自在菩萨。告善财言。善男子。汝见正性无异行菩萨。来此大会道场中不。善财答言。唯然已见。告言善男子。汝可往问。菩萨云何学菩萨行。修菩萨道。尔时善财童子。于观自在菩萨所得甚深智。入大悲门。以甚深心。随顺观察。心无疲厌。一心顶礼观自在菩萨足。绕无数匝。敬承其教。辞退而行。<br/>　　往诣正性无异行菩萨所。顶礼其足。合掌而立。白言圣者。我已先发阿耨多罗三藐三菩提心。而未知菩萨云何学菩萨行。云何修菩萨道。我闻圣者。善能诱诲。愿为我说。菩萨告言。善男子。我得菩萨解脱。名普门不动速疾行。善财言。圣者。于何佛所。得此解脱。所从来刹。去此几何。发来久如。菩萨告言。善男子。如此境界。甚深难解。一切世间天人阿修罗。沙门。婆罗门等。所不能了。唯诸菩萨最胜精进。具菩萨行。无退无怯。已能亲近诸善知识。善友所摄。诸佛所念。增长善根。志乐清净。得菩萨根。有智慧眼。能闻能持。能解能入。善财白言。唯愿圣者。为我宣说。我当承佛威神之力善知识力。能信能受能解能入。菩萨告言。善男子。我从东方具足吉祥藏世界普吉祥出生佛所。而来此土。善男子。于彼佛所。得此法门。从彼发来。已经不可说不可说佛刹极微尘数劫。一一念中。举不可说不可说佛刹极微尘数步。一一步过不可说不可说佛刹极微尘数世界。一一世界。我皆遍入。以最胜心至其佛所。以妙供具而为供养。及施一切诸众生海。此诸供具。皆是无上心所成。无作法所印。诸如来所忍。诸菩萨所叹。善男子。我又普见彼世界中。一切众生。悉知其心。悉知其根。随其解欲。现身说法。或放光明。或施财宝。种种方便。教化调伏。利乐成熟。无有休息。如从东方。南西北方。四维上下。亦复如是。善男子。我唯得此菩萨普门不动速疾行解脱。能疾周遍到一切处。如诸菩萨摩诃萨。随顺遍行。普于十方无所不至。智慧境界等无差别。善布其身。悉遍法界。至一切道。入一切刹。知一切法。观一切世。平等演说一切法门。深信爱乐一切妙行。同时照曜一切众生。于诸佛所不生分别。于一切处无有障碍。而我云何能知能说彼功德行。善男子。南方有城。名为门主。其中有神。名曰大天。汝诣彼问。菩萨云何学菩萨行。修菩萨道。时善财童子。礼菩萨足。绕无数匝。殷勤瞻仰辞退而去。</p>
<div class="jwbt-box"><div class="jwbt"><a name=j0085-02-13><a href="0085-02.htm#MENU-top">大方广佛华严经普贤菩萨行愿品卷第十七</div></a></a>
<div class="jwbtbm"><a name=j0085-02-14><a href="0085-02.htm#MENU-top">入不思议解脱境界普贤行愿品</div></div></a></a>
<p>　　尔时善财童子。入菩萨广大行。正念思惟心无障碍求菩萨智慧境。见菩萨神通事。念菩萨胜功德。被菩萨坚进甲。生菩萨大欢喜。趣菩萨不思议。游菩萨大自在。修菩萨功德地。观菩萨三昧地。住菩萨总持地。具菩萨大愿地。得菩萨辩才地。成菩萨诸力地。渐次前行。至于彼城。寻访大天。今在何所。人咸告言。在此城内。现广大身。处高显座。为众说法。善财闻已。往至其所顶礼其足。合掌而立。白言圣者。我已先发阿耨多罗三藐三菩提心。而未知菩萨云何学菩萨行。云何修菩萨道。我闻圣者。善能教诲。愿为我说。尔时大天。即于是时。长舒四臂。取四海水。自洗其面。持诸金华。以散善财。而告之言。善男子。甚奇希有。乃能如是求善知识。善男子。一切菩萨。出现世间。最极希有。难可得闻。难可得见。如众生中芬陀利华。于险难处。为归为救。如安隐城。于黑闇处。作大光明。犹如朗日。又如导师。引诸众生。入佛法门。亦如猛将。善能守护一切智城。善男子。菩萨如是难可遇会。唯身语意具足清净。无诸过失。然后乃得见其形相。闻其辩才。于一切时。常现在前。善男子。我已成就菩萨解脱。名为云网。善财白言。圣者。云网解脱境界云何。尔时大天。于善财前。示现种种金聚。银聚琉璃聚。玻璃聚。砗磲聚。码瑙聚。摩尼宝聚。无垢藏宝聚。毗卢遮那宝聚。普现十方宝聚。宝冠聚。宝印聚。宝鬘聚。宝珰聚。宝钏聚。宝锁聚。宝铃聚。宝璎珞聚。宝珠网聚。种种众色摩尼宝聚。种种一切宝庄严聚。种种如意摩尼宝聚。一一种聚皆如大山。又复示现一切华。一切香。一切鬘。一切盖。一切憧。一切幡。一切涂香。一切末香。一切衣服。一切音乐。一切五欲娱乐之具。亦如山积。及现无数百千万亿诸童女众。而彼大天。告善财言。善男子。今恣汝意。可取此物。供养如来。修诸福德。并施一切。摄取众生。显示难舍而能舍故。令其修学檀波罗蜜。善男子。如我为汝示现此物。教汝行施。乃至普为一切众生。悉亦如是。皆令以此布施善根熏习力故。令其息灭不欲行施障胜行心。于佛法僧最胜福田善知识所。恭敬供养。种诸善根。增长善法。发阿耨多罗三藐三菩提心。<br/>　　复次善男子。若有众生贪著五欲自放逸者。为其示现不净境界。何以故。由彼众生愚痴迷惑。被诸女色昏醉其心。犹如婴孩无有自性。亦如素衣易受染色。为欲所溺。不能得出。如粪中虫乐著粪处。如秽弊猪不净严身。如犯罪人种种系缚。如世劫贼恒夺法财。如犯极刑将付魁脍。如瞽导盲俱堕坑险。如船泛海遭遇恶风。损害善根。丧诸法宝。如近恶龙毒气熏染永离戒香。夭伤慧命。以要言之。愚痴婴孩。为欲所盲。为欲所系。为欲所使。为欲所迷。恒顺欲心而为僮仆。常随欲转如犊逐母。为欲所缚不得自在。善男子。我为此等盲瞑众生。生怜愍心。方便济拔。先现端正可爱女身。称悦其心。令其耽著。复现命终。其身坏烂。为诸鸟兽之所啖食。种种不净。如尸陀林。复现恐怖罗刹女形。身状黑云。鬓发丹赤。大腹下垂。钩牙上出。以人髑髅而为严饰。手执利剑。发大恶声。现如是身。向染欲者。令起惊厌。心生惶怖。因斯发起求见我心。我应彼形。为其说法。令除厌怖。安住戒身。成就最胜戒波罗蜜。具足十种波罗蜜门。乃至圆满菩提胜果。尔时大天。即为善财。种种称赞戒波罗蜜。而说偈言。<br/>　　如诸众生及草木　　一切生长咸依地<br/>　　世及出世诸善根　　皆依最胜尸罗地<br/>　　无戒欲求生善道　　如鸟无翼欲飞空<br/>　　如人无足欲游行　　亦如渡海无船筏<br/>　　如诸苦行食根果　　饮水自活住山林<br/>　　或衣树皮如兽居　　无戒不得为清净<br/>　　有剃四周留顶发　　或不沐发萦为髻<br/>　　或有裸形或异服　　此等无戒皆如戏<br/>　　或于冰河而洗浴　　或投盛火以焚身<br/>　　或升高山自坠形　　此等无戒徒为死<br/>　　或浴华池辩才水　　或恒饮浴殑伽河<br/>　　昼夜求福以为依　　此等无戒空无果<br/>　　或于日夕三时浴　　或复三时作护摩<br/>　　却粒自默如哑羊　　无戒苦身无所利<br/>　　欲住天宫尽天寿　　服天璎珞以严身<br/>　　饮食天中诸上味　　持戒一切皆圆满<br/>　　或大族姓旃陀子　　俱能持戒等生天<br/>　　贵贱种姓亏戒身　　皆堕地狱无差别<br/>　　卑门持戒生天上　　胜族毁犯堕幽冥<br/>　　摩登持戒亦生天　　仙人破戒入诸狱<br/>　　王族多闻具色力　　恶见无戒如兽蚖<br/>　　如甘果树猛兽围　　犹莲华池毒蛇止<br/>　　宁守贫贱恒持戒　　具圣财宝德严身<br/>　　破戒众人之所轻　　持戒天人咸信重<br/>　　栴檀郁金及沉麝　　如是一切不为香<br/>　　菩萨持戒最胜香　　遍出人天无有尽<br/>　　卑陋持戒后生天　　现蒙王者所瞻礼<br/>　　此世他生安隐乐　　如是戒果牟尼说<br/>　　欲生人天及涅槃　　如应具戒必当得<br/>　　是故精勤持净戒　　随心所愿皆圆满<br/>　　若有临终肢节痛　　一切亲属欲分离<br/>　　谛思我有清净戒　　身心欢乐无忧畏<br/>　　戒为惑病最胜药　　护诸苦厄如父母<br/>　　痴闇灯炬生死桥　　无涯业海为船筏<br/>　　帝释转轮威德主　　富贵尊严无等伦<br/>　　家有仆隶能持戒　　承事供养而亲敬<br/>　　若有临至命终时　　持戒破戒生安畏<br/>　　欲得当来极乐处　　应当专意勤护持<br/>　　戒珠不假刀兵护　　戒为伏藏无所侵<br/>　　戒为勇伴导前行　　戒为出世庄严具<br/>　　我赞持戒诸功德　　如佛世尊真实说<br/>　　为觉悟彼破戒者　　令心坚住持净戒<br/>　　善男子。如我以此种种方便教化众生。令住净戒波罗蜜中。若有众生。嗔恚憍慢。多诤竞者。我以强力。折伏其心。为其示现极可怖形。如罗刹等饮血啖肉。令其见已。惊恐惶惧。心意和柔舍离怨结。若有众生惛沉懒惰。为其示现王贼水火。及诸重疾。种种危难。令其见已。心生惶惧。知有忧苦。厌离昏惰。而自勉策。日夜精勤。以如是等种种方便。令舍一切诸不善法。修习一切清净善法。令除一切波罗蜜障。令开一切波罗蜜门。令超一切障碍险道。令到一切无障碍处。善男子。我唯得此菩萨云网解脱。如诸菩萨摩诃萨。犹如帝释。已能摧灭一切烦恼阿修罗军。如大海水。普能销灭一切众生诸烦恼火。如劫尽火。普能干竭一切众生诸爱欲水。如大猛风。普能吹碎一切众生诸见取幢。犹如金刚。悉能摧破一切众生诸我见山。而我云何能知能说彼功德行。善男子。此阎浮提摩竭提国菩提场中。有主地神。名自性不动。汝诣彼问。菩萨云何学菩萨行。修菩萨道。时善财童子。礼大天足。绕无数匝。一心瞻恋。辞退而行。<br/>　　尔时善财童子。受天神教。渐次前行。往东北方。趣摩竭国菩提树王大道场处。将诣自性不动神所。十千地神同在其中。更相谓言。此来童子。即是一切如来宝藏。必当普为一切众生作所依怙。必当普坏一切众生无明[穀-禾+卵]藏。此人已生法王种中。当以法缯而冠其首。当开智慧大珍宝藏。当执菩萨金刚慧剑。勇猛自在。得法无畏。摧伏一切异道邪论。当以法船。于生死海。运济众生。令达彼岸智解圆满。犹如白月。必当息灭一切众生热恼乱心。尔时自性不动神等。一万地神。即以神力。震动大地。出雷吼声。放大光明。遍照三千大千世界。种种宝物。处处庄严。影洁光流。递相鉴彻。一切叶树。俱时生长。一切华树。咸共开敷。一切果树。靡不成熟。一切河流。互相灌注。一切池沼。悉皆盈满。兴大密云。雨细香雨。遍洒其地。香风时来。吹众名华。普散其上。无数音乐。一时俱奏。出可爱声。天庄严具。咸出美音。令人欢悦。天阿修罗。乃至非人。牛王。象王。师子王等。皆大欢喜踊跃哮吼。犹如大山相击出声。百千伏藏。自然涌现。时彼地神。告善财言。善来童子。汝于此处。曾种善根。我为汝现。汝欲见不。尔时善财。礼地神足。绕无数匝。合掌而立。白言圣者。唯然欲见。时彼地神。以足按地。百千亿阿僧祇摩尼宝藏。自然涌出。开发显现。地神告言。善男子。今此宝藏。随逐汝行。是汝往昔善根果报。是汝福力之所守护。汝应恣意自在而用。善男子。我得菩萨解脱。名难摧伏智慧藏。常以此法。具足圆满。成熟众生。<br/>　　善男子。我忆自从燃灯佛来。常随菩萨。恭敬守护。如影随形。从始至今。念念无间。观察菩萨所有心行。普遍寻求。深入菩萨一切誓愿智慧境界。圆满菩萨一切所修诸清净行。思惟菩萨一切三昧随顺明达。安住菩萨一切法门。究竟了知一切心性。圆满一切大自在力。增长一切无能坏法。遍往一切诸佛刹土。普受一切诸如来记。忆持现觉一切智性。转于一切诸佛法轮。广说一切修多罗门。大法光明。普皆照耀。教化调伏一切众生。示现一切诸佛神变。随顺解知。受持忆念。常无忘失。善男子。乃往古世。过须弥山极微尘数劫。有劫名庄严。世界名月幢。佛号妙眼。于彼佛所。最初获得此解脱门。善男子。我从是来。于此法门。若入若出。修习增长。常见诸佛。未曾舍离。始从初得乃至贤劫。于其中间。值遇不可说不可说佛刹极微尘数如来应正等觉。悉皆承事。恭敬供养。亦见彼佛。诣菩提树。坐道场时。现大神通。种种佛事。亦见彼佛所有一切功德善根。善男子。我唯知此难摧伏智慧藏解脱门。如诸菩萨摩诃萨。常能随侍一切诸佛。能持一切佛所说法。入一切佛甚深智慧。念念充遍一切法界。等如来身。生诸佛心。具诸佛法。作诸佛事。心心出生一切诸佛清净法藏。离分别心。常无间断。而我云何。能知能说彼功德行。善男子。此阎浮提摩竭提国恒河北岸。有一大城。名迦毗罗。有主夜神。名曰春和。汝诣彼问。菩萨云何。学菩萨行。修菩萨道。时善财童子。礼地神足。绕无数匝。殷勤瞻仰。一心恋慕。辞退而去。<br/>　　尔时善财童子。蒙地神教。一心思惟。忆持菩萨难摧伏智慧藏解脱门。修其三昧。学其轨则。观其游戏。入其智海。悟其甚深。行其胜行。住其大愿。得其智慧。达其平等。如是思惟。渐次前行。北度恒河。向迦毗罗城。至城南门。敬心右绕。从东门入。伫立未久。遇日没时。心念随顺诸菩萨行。渴仰欲见春和夜神。于善知识。生如来想。复作是念。由善知识。得周遍眼。普能明见十方境界。由善知识。得广大解。普能了达一切所缘。由善知识得三昧眼。普能观察一切法门。由善知识得智慧眼。普能明照十方刹海。作是念时。见彼夜神。于虚空中。处众色宝摩尼楼阁香莲华藏宝师子座。身真金色。顶发绀青。眼如广大青莲华叶。形貌端严。见者欢喜。众宝璎珞。以为严饰。身服朱衣。首戴梵冠。一切星宿。炳然在体。于其身上一一毛孔。皆现化度无量无数世界众生。临欲颠坠堕恶道者。悉令免离而得解脱。是诸众生。或生人中。或生天上。或有趣向三乘菩提。或有修行一切智道。如是影像。炳然显现。又彼一一诸毛孔中。示现种种教化方便。成熟众生。或为现身种种形色。或为说法种种言音。或为示现声闻乘道。或为示现独觉乘道。或为示现诸菩萨行。菩萨勇猛。菩萨三昧。菩萨自在。菩萨住处。菩萨观察。菩萨思惟。菩萨神通。菩萨境界。菩萨师子频申。菩萨解脱游戏。如是种种成熟众生。善财童子。见闻此已。心大欢喜。踊跃欣庆。心愿圆满。爱敬尊重。以身投地。礼夜神足。绕无数匝。于前合掌。而作是言。圣者。我已先发阿耨多罗三藐三菩提心。我心冀望。依善知识威神力故。获诸如来功德法藏。唯愿圣者。与我决定。作依止处。示我趣向一切智道。令我于中修行增进至十力地。时彼夜神。告善财言。善哉善哉。善男子。汝能深心敬善知识。法力圣力入汝身中。令汝勤求不惜身命。一心亲近。乐闻其语。随顺听闻。修行其教。以汝亲近闻教修行决定心故。当得阿耨多罗三藐三菩提善男子。我得菩萨教化调伏破一切<br/>众生痴闇法光明解脱门。善男子。我于恶慧众生。起大慈心。于不善业众生。起大悲心。于作善法众生。起于喜心。于善恶二行众生。起不二心。于杂染众生。起令生清净心。于邪行众生。起令生正行心。于劣解众生。起令兴大解心。于懒惰众生。起令生精进心。于乐生死众生。起令舍轮转心。于住二乘道众生。起令住一切智心。善男子。我以得此解脱门故。常与如是心共相应。善男子。我于夜暗人静。鬼神盗贼。诸恶众生。所游行时。密云重雾。恶风暴雨。日月星宿。并皆昏蔽不见色时。见诸众生若入于海。若行于陆。山林旷野。沙碛险难。一切危厄。诸恐怖处。或遭盗贼。或乏资粮。或迷惑方隅。或忘失道路。慞惶忧怖。不能自出。我时即以种种方便而救济之。为海难者。示作船师。鱼王。马王。龟王。象王。阿修罗王。及以海神。捕渔人像。为彼种种海难众生。而作救护。所谓止恶风雨。息大波浪。于洄澓中。及迷方中。引其道路。示其洲岸。令免怖畏。悉得安隐。复作是念。以此善根回施众生。愿令舍离一切诸苦。为在陆地一切众生。于夜闇中。遭诸恐怖。瓦砾荆棘。虎豹豺狼。师子恶兽。毒蛇险路。盗贼鬼神。肆暴之处。现作日月。及诸星宿。晨霞夕电。种种光明。或作屋宅。或为人众天龙八部菩萨如来种种形相。引导覆护。令其得免恐怖之厄。复作是念。以此善根。回施众生。悉令除灭诸烦恼闇。一切众生。有惜寿命。有爱名闻。有贪财宝。有重官位。有着男女。有恋妻妾。眷属稠林。种种缠缚。未称所求。多生忧怖。我皆救济。令其离苦。为行山险而留难者。为作善神现形亲近。为作好鸟发音慰悦。为作灵药舒光照耀。示其果树。示其泉井。示正直道。示平坦地。或现龛室。或现胜居。令其免离一切忧苦。为行旷野险道稠林。毒树藤萝。交蔽隐密。阇努啰兽潜伏伤残。震吼出声。惊骇闻者。堕此难中。种种忧怖。云雾所暗。心识昏迷。种种事中。而恐怖者。现大力身。救其危难。示其正道。令得出离。作是念言。愿一切众生。伐见稠林。截爱罗网。出生死野。灭烦恼暗。入一切智无畏大城。到平坦处。毕竟安乐。<br/>　　善男子。若有众生。战诤城邑。乃至小兽。忿竞无时。我以方便。使其和好。各起慈心。永息乖诤。作是念言。愿一切众生。离烦恼诤。得法和合。善男子。若有众生。乐着国土。角力求取。胜负不安。种种诤讼。而忧苦者。我以方便。令舍坚执。示现无常。令生厌离。作是念言。愿一切众生不着诸蕴。住一切佛萨婆若境。善男子。若有众生。乐着聚落。贪爱宅舍。常处黑暗。甘被系缚。受诸苦者。我为说法。令生厌离。令法满足。令依法住。作是念言。愿一切众生。悉不贪乐六处聚落。速得出离生死境界。究竟安住一切智城。善男子。若有众生。行闇夜中。迷惑十方。于平坦路。生险难想。于险难道。起平坦想。以高为下。以下为高。其心迷惑。生大苦恼。我以方便。舒光照及。若欲出者。示其门户。若欲行者。示其道路。欲济彼岸。示其桥梁。欲涉河海。与其船筏。若于热时。示其清冷。若于寒际。示作温和。暖殿凉宫。随时适意。若或游观。常导其前。示其险易安危之处。欲休息者。示其城邑近处宫室。令其憩止。远行渴乏。示其池沼河水流泉。令其饮沐。华林果树。使得清凉身心安乐。若有父母妻子眷属。恩爱分离。令其合会。无诸苦恼。作是念言。如我于此。照除闇夜。救众灾厄。令诸世事。悉得宣叙。愿我普于一切众生生死长夜。无明闇处。以智慧光。普皆照了。是诸众生无有智眼。想心见倒之所覆翳。无常常想。苦中乐想。无我我想。不净净想。坚固执着我人众生蕴界处法。迷惑因果。不了善恶。杀害众生。乃至邪见不孝父母。不敬沙门及婆罗门。不知恶人。不识善人。贪着恶事。安住邪法。毁谤如来。坏正法轮。于诸菩萨。呰辱伤害。轻大乘道。断菩提心。于有恩人。反加杀害。于无恩处常怀怨结。毁谤贤圣。亲近恶伴。盗塔寺物。作五逆罪。不久当堕三恶道中。愿我速以大智光明。破彼众生无明黑闇。令其疾发阿耨多罗三藐三菩提心。既发心已。示普贤乘。开方力道。亦示如来法王境界。亦示诸佛一切智城。诸佛所行。诸佛自在。诸佛成就。诸佛总持。一切诸佛同共一身。一切诸佛平等之处。皆令安住。<br/>　　善男子。一切众生。或病所缠。或老所侵。或苦贫穷。或遭祸难。或犯王法。临当受刑。无所依怙。生大怖畏。我皆救济。使得安隐。谓以方药除诸病苦。供事老朽。安乐终年。给足资具。令无贫乏。无主作主。无归作归。苦难逼迫。同事救摄。令离忧恼。令无怖惧。复作是念。愿我以法普摄众生。令其解脱一切烦恼。生老病死忧悲苦患。近善知识。常行法施。勤修善业。速得如来清净法身。住于究竟无变易处。善男子。一切众生。入见稠林。住于邪道。于诸境界。起邪分别。常行不善。身语意业。妄作种种诸邪苦行。于非正觉。生正觉想。于正觉所。非正觉想。为诸恶友之所摄持。以起恶见。将堕恶道。我以种种诸方便门。而为救护。令住正见。当生人天复作是念。如我救此将坠恶道诸众生等。愿我普救一切众生。悉令解脱一切诸苦。住波罗蜜出世圣道。于一切智得不退转。具普贤愿。近佛菩提。而不舍离诸菩萨行。常勤教化一切众生。尔时春和主夜神。欲重宣此解脱义。承佛威力。普观十方一切法界。为善财童子。而说偈言。<br/>　　我此寂静解脱海　　出生具足智光明<br/>　　远离一切愚痴暗　　观众生根而演说<br/>　　我于往昔无边劫　　具修广大清净慈<br/>　　如日普照于世间　　汝应勇猛勤修习<br/>　　我此难量大悲海　　出生三世诸如来<br/>　　能救法界苦众生　　汝应勇猛勤修习<br/>　　能生圣道无为乐　　示生世间安隐乐<br/>　　令我踊跃心欢喜　　汝应入此甚深门<br/>　　已背有为如幻法　　亦弃声闻解脱乘<br/>　　常修佛力具庄严　　汝应入此难思教<br/>　　我眼清净广无边　　普见十方诸刹土<br/>　　其中所有一切佛　　悉坐菩提树王下<br/>　　见佛处于大众会　　相好庄严妙色身<br/>　　于诸毛孔放光明　　一一光明恒普照<br/>　　见诸群生堕业海　　死此生彼各差别<br/>　　相续轮回五趣中　　常受种种无边苦<br/>　　我耳清净量无边　　一念听周诸刹海<br/>　　众生所有语言法　　皆悉忆持无忘失<br/>　　及闻诸佛转法轮　　其音胜妙无能比<br/>　　言词训释诸方便　　我悉忆持无忘失<br/>　　我鼻广博甚清净　　于诸法中无所著<br/>　　住一切处解脱门　　汝应入此无疑惑<br/>　　我舌光明赤铜相　　具足清净妙辩才<br/>　　巧宣妙法应群心　　汝应入此无疑惑<br/>　　我身离相恒清净　　常遍一切诸世间<br/>　　普随信乐众生心　　为现色身令得见<br/>　　我心离着无诸垢　　如响普应诸众生<br/>　　随念悉见诸如来　　而于其中不分别<br/>　　不思议刹众生海　　所有乐欲及诸根<br/>　　我于一念悉能知　　而于其中不分别<br/>　　我以广大妙神通　　普震难思诸佛刹<br/>　　威力光明无不现　　调伏一切难调众<br/>　　我福广大甚清净　　无量庄严无尽藏<br/>　　普能供养诸如来　　等与一切众生乐<br/>　　我智广博甚清净　　了达无边诸法海<br/>　　普断一切众生疑　　佛子宜应善修学<br/>　　我知三世诸佛海　　及了一切诸法海<br/>　　亦入彼诸大愿门　　此无等行应修习<br/>　　我于三世刹尘中　　悉见十方诸刹海<br/>　　亦见其中所有佛　　此是普门无等力<br/>　　普于十方一切刹　　悉见大智卢舍那<br/>　　一切尘中坐道场　　以寂静音宣妙法<br/>　　尔时善财童子。白春和主夜神言。汝发阿耨多罗三藐三菩提心。经几时耶。得此解脱其已久如。乃有如是大威德力。能作如是利益众生夜神告言。佛子。我念往古过须弥山极微尘数劫。有劫名寂静光。世界名出生吉祥宝。五百亿佛于中出现。彼世界中。有四天下。名宝月灯光。有城名莲华光。有转轮王。名妙法岸。具足七宝。领四天下。以圣王道。安乐众生。王有夫人。名法智月。妓乐自娱。夜久眠寝。时彼城东。有一大林。名寂静出生妙德。林中有一大菩提树。名一切胜法摩尼王庄严身出生诸佛神力光明。尔时有佛。名一切法大吼声王。于此树下。成等正觉。放无量色广大光明。名摩尼王普照一切妙宝世界。莲华城内。有主夜神。名净月光。诣王夫人法智月所。动身璎珞。环佩出声。以觉夫人。而告之言。夫人当知。一切法大吼声王如来。于寂静出生妙德大林之中。而成正觉。及广称赞诸佛功德自在神力。普贤菩萨所有行愿。令王夫人发阿耨多罗三藐三菩提心。供养恭敬。承事彼佛。及诸菩萨声闻僧众。善男子。时王夫人法智月者。岂异人乎。我身是也。我于彼佛。发菩提心。深重爱敬。种善根故。于须弥山极微尘数劫。不生地狱饿鬼畜生诸恶趣中。亦不生于下贱之家。诸根具足无有众苦。于天人中福德殊胜。不生恶世。恒不离佛及诸菩萨大善知识。常于其所。种植善根。经八十亿须弥山极微尘数劫。常受安乐。而未满足菩萨诸根。过此劫已。复过万劫。于贤劫前。有劫名无忧遍照。世界名离垢胜德。其世界中。净秽相杂。有五百佛于中出现。其第一佛。名须弥幢大寂静吉祥眼如来应正等觉。我为名称长者女。字妙慧光明。端正殊妙。人相具足。彼净月夜神。以本愿力。于离垢胜德世界一四天下众色幢王城中。作主夜神。名妙净眼。我于一时。在父母边。夜久眠息。彼妙净眼。来诣我所。震动我宅。放大光明。出现其身。赞佛功德言。彼如来坐菩提树。始成正觉。劝谕于我。及以父母。并诸眷属。令速见佛。自为前导。引至佛所。广兴供养。我才见佛。即得调伏众生见佛三昧。及得普照三世智光明轮三昧。获此三昧故。能忆念须弥山极微尘数劫。亦见其中一切诸佛菩萨出现。于彼如来。及菩萨所。听闻妙法。以闻法故。即得此教化调伏破一切众生痴暗法光明解脱门。得此解脱故。即见其身遍十佛刹极微尘数世界。亦见彼世界所有如来。又见自身一一亲近。亦见彼世界一切众生。解其言音识其根性。知其往昔曾为善友之所摄受。随其所乐而为现身。令生欢喜。我时于彼所得解脱。念念增长。此心无间。又见自身遍往百佛刹极微尘数世界。此心无间。又见自身遍往千佛刹极微尘数世界。此心无间。又见自身遍往百千佛刹极微尘数世界。如是念念。乃至不可说不可说佛刹极微尘数世界。亦见彼世界中一切如来。亦见自身在彼佛所听闻妙法。受持忆念。观察决了。亦知彼佛诸本事海。诸大愿海。彼诸如来严净佛刹。我亦严净。亦见彼世界一切众生。心性根器。形量差别。种类不同。随其所应而为现身教化调伏。令此解脱念念增长如是乃至充满法界。善男子。我唯知此菩萨教化调伏破一切众生痴暗法光明解脱门。如诸菩萨摩诃萨。成就普贤无边行愿。普入一切诸法界海。得诸菩萨金刚智幢自在三昧。游戏神通。心无障碍。出生大愿。住持佛种。于念念中。成满一切大功德海。严净一切广大世界。以自在智。教化成熟一切众生。以智慧日。灭除一切世间闇障。以勇猛智。觉悟一切众生昏睡。以智慧月。决了一切众生疑惑。以清净意。断除一切诸有执着。于一切法界一一尘中。示现一切自在神力。智眼明净等见三世。而我何能知其妙行。说其功德。入其境界。示其自在游戏神通。善男子。此阎浮提恒河南岸摩竭提国菩提场中。有主夜神。名普遍吉祥无垢光。我本从其发阿耨多罗三藐三菩提心。常以妙法开悟于我。汝诣彼问。菩萨云何学菩萨行。修菩萨道。尔时善财童子。合掌恭敬。向春和夜神。以偈赞曰。<br/>　　我今见汝清净身　　色相端严如妙德<br/>　　威光超世无能比　　殊特犹若宝山王<br/>　　见汝清净妙法身　　等于三世无分别<br/>　　普入一切诸世间　　若坏若成无所著<br/>　　我今普观一切趣　　见汝所现差别身<br/>　　犹如星月处虚空　　一一毛中皆得见<br/>　　汝心广大常清净　　如空普遍于十方<br/>　　一切诸佛悉入中　　智慧平等无分别<br/>　　汝身一一诸毛孔　　放刹尘数光明云<br/>　　悉遍十方佛刹中　　普雨一切庄严具<br/>　　汝身一一诸毛孔　　等众生数而现身<br/>　　普于十方世界中　　方便化度令调伏<br/>　　汝身一一诸毛孔　　示现不可思议刹<br/>　　普随一切众生心　　庄严显现令清净<br/>　　若有众生见汝身　　闻名爱乐生欢喜<br/>　　获功德利清净命　　当必成就大菩提<br/>　　堕于恶趣无边劫　　恒受种种无量苦<br/>　　闻名暂发欢喜心　　诸烦恼业皆销灭<br/>　　于千佛刹微尘劫　　赞叹汝身一毛德<br/>　　微尘劫数犹可穷　　汝身功德终无尽<br/>　　尔时善财童子。以此妙偈。赞夜神已。礼夜神足。绕无数匝。殷勤瞻仰。辞退而去。</p>
<div class="jwbt-box"><div class="jwbt"><a name=j0085-02-15><a href="0085-02.htm#MENU-top">大方广佛华严经普贤菩萨行愿品卷第十八</div></a></a>
<div class="jwbtbm"><a name=j0085-02-16><a href="0085-02.htm#MENU-top">入不思议解脱境界普贤行愿品</div></div></a></a>
<p>　　尔时善财童子。一心思惟彼夜神教。了知彼神初发菩提心。圆满清净。所生菩萨藏。所发菩萨愿。所净菩萨波罗蜜。所入菩萨诸住地。所修菩萨行。所行出离道。随顺一切智光海。发普救一切众生心。起大悲云。普覆一切。于诸佛刹。尽未来际。常能出生普贤行愿。渐次游行。诣彼夜神。顶礼其足。绕无数匝。于前合掌。而作是言。圣者。我已先发阿耨多罗三藐三菩提心。而未知菩萨云何修行菩萨地。云何出生菩萨地。云何成就菩萨地。夜神答言。善哉善哉。善男子。汝已能发阿耨多罗三藐三菩提心。复能问于诸菩萨地修行出生及以成就。善男子。菩萨具足十法。则能圆满诸菩萨行。何等为十。一者得清净三昧。常见一切如来现前。二者以清净眼。常观一切如来相好。三者以甚深智。知诸如来福智大海。四者知等法界无量诸佛法光明海。五者知诸如来一一毛孔放等众生数大光明海利益一切。六者见诸如来一一毛孔出众宝色光明焰海。七者念念出现佛变化海。普遍法界调伏众生。八者得佛音声。同诸众生语言音海。能转三世诸佛法轮。九者知一切佛无边名号海。十者知一切佛调伏众生不可思议自在威力。善男子。菩萨具足此十种法。则能圆满诸菩萨行。善男子。我得菩萨解脱。名寂静禅定乐普游步勇猛法门。普见三世一切诸佛。亦见彼佛清净国土道场众会三昧神通相应行海。种种名号。说法寿命。言音身相。种种不同。充满法界。悉皆明见。甚深趣入。而无取着。亦无入处。何以故。知诸如来非去。世趣永灭故。非来。体性无生故。非生。法身平等故。非灭。无有生相故。非实。住如幻法故。非虚。利益众生故。非迁。超过生死故。非坏。性常不变故。一相言语悉离故。无相性相本空故。善男子。我如是知一切如来。时于菩萨寂静禅定乐普游步勇猛解脱门。分别了达。成就增长。思惟观察。坚固庄严。普遍照明种种境界。圆满广大甚深。随顺住平等际。不起一切妄想分别。大悲救护一切众生。一心不动。修习初禅。息诸意业。摄诸众生。智力勇猛。喜心悦怿。修第二禅。思惟一切众生自性。厌离生死。住涅槃乐。修第三禅。悉能息灭一切众生众苦热恼。修第四禅。增长圆满一切智愿。善巧出生诸三昧海。入诸菩萨解脱海门。游戏一切菩萨神通。成就一切清净变化。以清净智。普入法界。善男子。我修习此解脱门时。以种种方便。成熟众生。所谓于在家放逸贪欲众生。令生不净想。不爱乐想。可厌想。疲劳想。逼迫想。系缚想。罗刹想。无常想。苦想。空想。无我想。无主想。不自在想。老病死想。自于欲境。不生爱乐。亦劝众生不著欲乐。唯住法乐。出离于家。入于非家。若有众生。住于空闲。我为止息诸恶音声。于静夜时。为说深法。与顺行缘。开出家门。示正道路。为作光明。除其暗障。灭其怖畏。赞出家业。叹佛法僧及善知识具诸功德。亦叹亲近承事供养善知识行。善男子。我修如是解脱门时。令诸众生离非法贪。舍邪分别。未生恶法令其不生。若已作者皆令止息。妄想境界。所不能转。未生诸善法。未修波罗蜜。未求一切智。未起殊胜愿。未发大慈悲。未造人天业。皆令得生。若已生者令其增长。我与如是顺道因缘。乃至令成一切智智。善男子。我唯得此菩萨寂静禅定乐普游步勇猛解脱门。如诸菩萨摩诃萨。具足普贤所有行愿。了达一切无边法界。常能增长一切善根。照见一切如来智力。住于一切如来境界。恒处生死。心无障碍。疾能满足一切智愿。普能往诣一切刹海。悉能观见一切佛海。遍能听受一切法云。能破一切众生痴闇。能于生死大夜之中。出生一切智慧光明。而我云何能知能说彼功德行。善男子。去此不远。菩提树王道场右面。有主夜神。名喜目观察一切众生。汝诣彼问。菩萨云何学菩萨行。修菩萨道。尔时普遍吉祥无垢光主夜神。欲重明此解脱门义。为善财童子。而说偈曰。<br/>　　一切三世诸如来　　皆为信心而出现<br/>　　若具清净广大眼　　则能普见诸佛海<br/>　　汝观诸佛无垢身　　妙相庄严极清净<br/>　　悉坐众会道场中　　示现神通无不遍<br/>　　毗卢遮那善逝尊　　道树降魔成正觉<br/>　　普随一切众生心　　转大法轮充法界<br/>　　佛证甚深真法性　　妙体寂静无差别<br/>　　色身清净具庄严　　普示众生无有尽<br/>　　佛身广大不思议　　遍周法界常无尽<br/>　　平等普现于十方　　一切刹中无不见<br/>　　诸佛圆光常遍满　　普照一切微尘刹<br/>　　互相照现色无边　　一一周圆充法界<br/>　　如来毛孔出光云　　广大难思无有尽<br/>　　普照一切众生心　　令其烦恼皆除灭<br/>　　如来毛孔出化云　　一一神通无有量<br/>　　调伏一切诸众生　　所有众苦皆除灭<br/>　　如来广大圆满音　　声光所出言辞海<br/>　　雨大法雨遍群生　　令其普觉菩提性<br/>　　佛昔无边劫海中　　为摄受我修诸行<br/>　　令我今得见如来　　影现十方诸刹海<br/>　　如来出现诸世间　　量等一切众生数<br/>　　境界甚深难趣入　　彼非我智所能知<br/>　　具大威德诸菩萨　　入于善逝一毛中<br/>　　彼解脱境叵思议　　非我能知诸佛智<br/>　　于此近处有夜天　　名星宿光大喜目<br/>　　汝应往问所修行　　彼当授汝菩提道<br/>　　时善财童子。礼夜天足。绕无数匝。殷勤瞻仰。辞退而去。<br/>　　尔时善财童子。敬顺善知识教。奉行善知识语。作如是念。善知识者。难见难遇。见善知识。令心作意无有散乱。见善知识。能破烦恼大障碍山。见善知识。能入大悲救众生海。见善知识。得智慧光普照法界。见善知识。悉能修行一切智道。见善知识。普能睹见十方佛海。见善知识。得见诸佛转正法轮。忆持不忘。作是念已。发意欲诣喜目观察一切众生夜神所。时喜目神。以威神力。加善财童子。令知亲近善知识。能生善根。增长成熟。所谓令知亲近善知识能修助道具。令知亲近善知识能起勇猛心。令知亲近善知识能作难坏业。令知亲近善知识能得坚固力。令知亲近善知识能入无边方。令知亲近善知识能久远修行。令知亲近善知识能辨无边业。令知亲近善知识能行无量道。令知亲近善知识能得速疾力普诣诸刹。令知亲近善知识能不离本处遍至十方。时善财童子。遽发是念。由亲近善知识。能勇猛勤修一切智道由亲近善知识。能速疾出生诸大愿海。由亲近善知识。能为利乐一切众生。尽未来劫受无边苦。由亲近善知识。能被勇猛精进甲。于一极微中说法声遍法界。由亲近善知识。能速往诣遍十方海。由亲近善知识。于一毛道尽未来劫修菩萨行。由亲近善知识。于念念中。行菩萨行。究竟安住一切智地。由亲近善知识。能入三世一切如来自在神力诸庄严道。由亲近善知识。常缘法界未曾动出。而能遍往无边国土。由亲近善知识。能常遍入净法界门。离去来想。遍往十方。<br/>　　尔时善财童子。发是念已。即诣喜目夜神所。见彼夜神。在于如来众会道场。坐莲华藏师子之座。入大速疾普喜幢无垢解脱门。于其身上一一毛孔。出无量种变化身云。随其所应。以妙言音而为说法。普摄无量一切众生皆令欢喜。而得利益。所谓出无量化身云充满十方一切世界。说诸菩萨行檀波罗蜜。于一切事。皆无恋着。于一切众生。普皆施与。法界一相。其心平等。供养承事。无有轻慢。内外悉施。难舍能舍。<br/>　　又从一一毛孔。出等众生数无量化身云。充满法界。普现一切诸众生前。说持净戒。无有缺犯。修诸苦行。皆悉圆满。于诸世间。无有所依。于诸境界。无所爱著。说在生死轮回往返。说诸人天盛衰苦乐。说诸境界皆是不净。说有为法皆是无常。说诸有漏悉苦无味。说一切法空无有我。令诸众生舍离想心妄见颠倒。住如来境。了不思议。常乐我净。究竟真实持如来戒。如是演说种种戒行。戒香普熏。令诸众生悉得成熟。<br/>　　又从一一毛孔。出等众生数种种身云。说能忍受一切众苦。所谓割截捶楚。诃骂轻辱。其心泰然。无有忿恚。安受谛思。不动不乱。于一切行不卑不高。于诸众生不起我慢。于诸法性审谛观察。说菩提心。无有穷尽。心无尽故。智亦无尽。普断一切众生烦恼。说诸众生卑贱丑陋。形相鄙恶。不具足身。令生厌离。方便除灭。如是等因。赞诸如来清净妙色无上之身。令生欣乐。如是方便。成熟众生又从一一毛孔。出等众生数种种身云。随诸众生心之所乐。说勇猛精进。修一切智助道之法。勇猛精进。摧伏魔怨。勇猛精进。发菩提心不动不退。勇猛精进。度诸众生出生死海。勇猛精进。除灭一切恶道诸难。勇猛精进。以智慧力坏无智山。勇猛精进。供养承事一切如来心无疲厌。勇猛精进。受持一切诸佛法轮常不忘失。勇猛精进。坏散一切诸重烦恼大障碍山。勇猛精进。教化成熟一切众生勇猛精进。严净一切诸佛刹土。如是方便成熟众生。<br/>　　又从一一毛孔。出等众生数无量身云。以种种方便。令诸众生除灭愁叹忧悲苦恼。心生欢喜。舍离恶意。厌一切欲。为说惭愧。令诸众生藏护诸根。为说无上清净梵行。为说诸欲是魔境界。令生恐怖。为现不乐世间欲乐。住法园苑。受诸法乐。随其次第。入深禅定诸三昧乐。令思惟观察。除灭一切所有烦恼。赞叹心性。显示无生。又为演说一切菩萨诸三昧海。神力变现。自在游戏。令诸众生欢喜适悦。离诸惑怖。其心清净。心性调柔。堪任受用诸根明利。爱重于法。修习增长。以是方便。成熟众生。<br/>　　又从一一毛孔。出等众生数种种身云。为说往诣一切佛刹。亲近承事。供养诸佛及以师长真善知识。受持一切诸佛法轮。精勤不懈。又为演说称赞一切诸如来海。观察一切诸法门海。显示一切诸法性相。开阐一切诸三昧门。照智慧境界。枯竭一切众生疑海示金刚智。坏邪见山。升慧日轮。破诸痴暗。皆令欢喜。成一切智。<br/>　　又从一一毛孔。出等众生数种种身云。现种种色相。种种形貌。不思议身。普诣一切诸众生前。随其所应。以种种言辞。辩才训释。而为说法。或说世间神通福力。或说三界皆是可怖。令其不作世间业行。离三界处。出见稠林。或为称赞一切智道。令其超越一切声闻辟支佛地。或为演说不住生死。不住涅槃。令其不著有为无为。于敬于慢。心无忧喜。或为演说住于天宫。乃至道场。成等正觉。令其欣乐发菩提意。显示如是方便善巧波罗蜜门。教化成熟一切众生。皆令究竟得一切智。<br/>　　又从一一毛孔。出一切世界极微尘数种种身云。普现一切诸众生前。于念念中。示普贤菩萨。一切行愿。于念念中。示清净大愿充满法界。于念念中。示严净一切世界海。于念念中。示供养一切如来海。于念念中。示入一切法门海。于念念中。示入一切刹海极微尘数诸世界海。于念念中。示于一切刹尽未来劫清净修行一切智道。于念念中。示入十方一切如来力。于念念中。示入三世一切方便海。于念念中。示往一切刹现种种神通变化自在。于念念中。示一切菩萨种种行愿。显示如是愿波罗蜜。令诸众生住一切智。如是所作。恒无休息。<br/>　　又从一一毛孔。出等一切众生种种心数变化身云。普诣一切诸众生前。说诸菩萨集一切智助道之法。无边际力。不破坏力。无穷尽力。修无上行不退转力。无间断力。于生死法。无染着力。能破一切诸魔军力。远离一切烦恼垢力。能破一切业障山力。住一切劫修大悲行无疲倦力。震动一切诸佛刹土令诸众生生欢喜力。普于世间转法轮力。以如是等力波罗蜜。方便成熟。令诸众生。至一切智。<br/>　　又从一一毛孔。出等一切众生种种心数种种色相变化身云。普诣十方无量世界。随众生心。演说一切菩萨智行。所谓说入一切众生界海智。说入一切众生心海智。说入一切众生根海智。说入一切众生行海智。说度一切众生成熟调伏未曾失时智。说出一切法界音声智。说念念遍一切法界海智。说念念知一切世界海灭坏智。说念念知一切世界海成住庄严形相差别智。说念念神通自在亲近供养一切如来听受法轮智。显示如是智波罗蜜。令诸众生。皆大欢喜。调畅适悦。其心寂静。生决定解。求一切智。无有退转。如说菩萨诸波罗蜜。种种调伏成熟众生。于种种时。随种种心。知种种根。令其明利有所堪任。能生爱乐深信解力。于一切智究竟圆满。如是宣说一切菩萨种种行法。而为利益。成熟众生。亦复如是。<br/>　　又于一一毛孔。现彼夜神从初发心所集功德。所谓承事诸善知识。亲近诸佛。修习善法。行施波罗蜜。难舍能舍。行戒波罗蜜。弃舍王位。富贵自在。宫殿眷属。以增胜心。出家学道。行忍波罗蜜。能忍世间一切难行。种种苦事。及以菩萨圆满清净。所修苦行。所持正法。皆悉坚牢。其心不动。亦能忍受。一切众生。于己身心。恶作恶说。忍一切业。皆不失坏。忍一切法。深信决定。生正解心。忍诸法性。能谛思惟。无有分别。行精进波罗蜜。起一切智行。成一切佛法。普遍成熟。而无退转。行禅波罗蜜。满足清净。其禅波罗蜜所有资具。所有勤求。所有修行。所有成就。所有清净。所有圆满。所起三昧神通。所入三昧海门。皆悉显示。行般若波罗蜜。心无取著。其般若波罗蜜所有资具。所有清净大智慧日。大智慧云。大智慧藏。大智慧海。大智慧行。大智慧门。皆悉显示。复示修行方便善巧波罗蜜门。其方便波罗蜜所有资具。所有修行。所有体性。所有理趣。所有清净。所有相应事。皆悉显示。行愿波罗蜜。其愿波罗蜜。所有体性。所有成就。所有修习。所有相应事。皆悉显示。行力波罗蜜。其力波罗蜜所有资具。所有因缘。所有理趣。所有演说。所有相应事。皆悉显示。行智波罗蜜。其智波罗蜜所有资具。所有体性。所有修行。所有成就。所有出生。所有清净。所有处所。所有增长。所有深入。所有光明。所有显示。所有理趣。所有相应事。所有能拣择。所有诸行相。所有相应法。所有所摄法。所知法。所知业。所知刹。所知劫。所知世。所知佛出现。所知佛。所知菩萨。所知菩萨心。菩萨位。菩萨资具。菩萨发趣。菩萨回向。菩萨所行。菩萨大愿。菩萨法轮。菩萨拣择。菩萨法海。菩萨法门海。菩萨法漩流。菩萨法伏藏。菩萨法理趣。如是等智波罗蜜相应境界。皆悉显示。从彼夜神一一毛孔。皆悉具足。显现如是十波罗蜜。教化成熟一切众生。<br/>　　尔时善财童子。见喜目观察一切众生夜神。复于一一诸毛孔中。出兴无量众生形相相似身云。所谓出兴色究竟天。善现天。善见天。无热天。无烦天。相似身云。如是出兴广果福生无云天相似身云。出兴遍净无量净少净天相似身云。出兴极光净无量光少光天相似身云。出兴大梵梵辅梵众天相似身云。出兴他化自在天化乐天兜率陀天须夜摩天忉利天如是天王及天婇女诸天子众各相似身云。出兴提头赖吒乾闼婆王乾闼婆子乾闼婆女相似身云出兴毗楼勒叉鸠槃茶王鸠槃茶子鸠槃茶女相似身云。出兴毗楼博叉龙王龙子龙女相似身云。出兴毗沙门夜叉王夜叉子夜叉女相似身云。出兴大树紧那罗王紧那罗子紧那罗女相似身云。出兴妙智摩睺罗伽王摩睺罗伽子摩睺罗伽女相似身云。出兴大势速疾力迦楼罗王迦楼罗子迦楼罗女相似身云。出兴罗睺阿修罗王阿修罗子阿修罗女相似身云。出兴阎罗法王阎罗王子阎罗王女相似身云。出兴世间一切人王及王夫人王子王女相似身云。出如是等一切种类诸趣身云。出兴一切声闻独觉一切菩萨及诸佛众相似身云。出兴一切地神。水神。火神。风神。河神。海神。山神。林神。主稼神。主药神。主树神。主地神。主城神。主昼神。主夜神。主空神。主方神。身众神。足行神。主道场神。乃至执金刚神等相似身云。周遍十方。充满法界。于彼一切诸众生前。现种种声。所谓风轮声。水轮声。火焰声。海潮声。地震声。大山相击声。天城震动声。摩尼相击声。天王声。龙王声。夜叉王声。乾闼婆王声。阿修罗王声。迦楼罗王声。紧那罗王声。摩睺罗伽王声。人王声。梵王声。天女歌咏声。诸天音乐声。摩尼宝王声。声闻声。独觉声。菩萨声。以如是等种种音声。宣说喜目观察众生主夜神从初发心所集功德相续次第。所习善根相续次第。发菩提心相续次第。所修无量诸波罗蜜相续次第。死此生彼及其名号相续次第。亲近善友承事诸佛相续次第。听诸如来种种法轮相续次第。受持正法相续次第。修菩萨行相续次第。入诸三昧相续次第。以三昧力普见诸佛相续次第。普见诸刹相续次第。普知诸劫相续次第。深入法界相续次第。观察众生相续次第。入法教海相续次第。知诸众生死此生彼相续次第。得净天耳。闻一切声种种辩才随顺思惟相续次第。得净天眼。见一切色种种形相善巧观察相续次第。得他心智。知众生心。相续次第。得宿住智知前际事相续次第。得不思议无依无作神足智通自在游行遍十方刹相续次第。得菩萨差别解脱。入菩萨不可思议解脱教海。住菩萨三昧神通。得菩萨勇猛游步。住菩萨心想。为菩萨眷属。入菩萨道场。如是一切所有功德相续次第。皆悉演说。分别显示。成熟众生。如是说时。于念念中。十方各严净不可说不可说诸佛刹土度脱无量恶趣众生。令无量众生。生天人中。富贵自在。令无量众生。出生死海。令无量众生。安住声闻辟支佛地。令无量众生。得菩萨法门。令无量众生。住如来智地。</p>
<div class="jwbt-box"><div class="jwbt"><a name=j0085-02-17><a href="0085-02.htm#MENU-top">大方广佛华严经普贤菩萨行愿品卷第十九</div></a></a>
<div class="jwbtbm"><a name=j0085-02-18><a href="0085-02.htm#MENU-top">入不思议解脱境界普贤行愿品</div></div></a></a>
<p>　　尔时善财童子。见闻如上所现一切诸希有事。念念观察。思惟解了。随顺修行深入安住平等成就。承佛威力及解脱力。得菩萨不可思议大速疾力普喜幢无垢解脱门。何以故。与彼夜神。于往昔时。同修行故。如来威力所加持故。不思议善根所祐助故。得菩萨诸根故。生如来种中故。得善友力所摄受故。受诸如来所护念故。毗卢遮那如来曾所化故。彼分善根已成熟故。堪修普贤菩萨行故。尔时善财童子。得此解脱已。心生欢喜。十方如来威神力故。合掌向喜目观察夜神。以偈赞曰。<br/>　　天于无量大劫中　　善学诸佛甚深法<br/>　　普随一切众生类　　显现色身无所著<br/>　　了知沉溺诸众生　　无主无亲婴妄想<br/>　　为现神通种种身　　宣示正法令调伏<br/>　　法身寂静恒无二　　无依无著无分别<br/>　　为化众生普现身　　演说正法令调伏<br/>　　仁于诸蕴及界处　　了法皆空无所著<br/>　　示现色相庄严身　　演说正法令调伏<br/>　　不著内外一切法　　已出无边生死海<br/>　　欲拔众生离有无　　现同类身无不遍<br/>　　仁心能于一切境　　永离诸欲及分别<br/>　　普为痴暗诸众生　　显自觉法令调伏<br/>　　仁心能住于三昧　　经于多劫恒不动<br/>　　于身毛孔出化云　　为供十方诸善逝<br/>　　汝入如来十力门　　念念方便无边际<br/>　　随应化现各不同　　普摄一切诸群品<br/>　　汝审谛观诸有海　　种种业力具庄严<br/>　　于无障碍道法中　　为说令心得清净<br/>　　汝身色相如普贤　　清净庄严妙无比<br/>　　随诸众生种种欲　　普能显示于世间<br/>　　尔时善财童子以妙偈。赞夜神已。白言圣天。汝发阿耨多罗三藐三菩提心。其已久如。得此解脱。为几时耶。尔时夜天。以偈答曰。<br/>　　我念过去经多劫　　过于佛刹微尘数<br/>　　刹号摩尼安乐光　　劫名寂静大音声<br/>　　刹中所有四天下　　百千俱胝那由他<br/>　　其中有一四天下　　名摩尼山众色光<br/>　　其中所有广大城　　百千万亿那由他<br/>　　于中有一王都城　　名众香光摩尼种<br/>　　具足妙宝所庄严　　人天见者皆欣悦<br/>　　彼时有一转轮王　　名广大身为世主<br/>　　三十二相皆圆满　　种种随好以严身<br/>　　真金妙色光明聚　　清净莲华之所生<br/>　　腾空自在放身光　　其光普及阎浮界<br/>　　其转轮王有千子　　威势勇猛相端严<br/>　　良臣辅佐一俱胝　　智慧多闻咸具足<br/>　　后妃嫔御有十亿　　皆如天女悦人心<br/>　　能随王意性调柔　　恒起慈心而给侍<br/>　　时王以法利群生　　正法宣流四天下<br/>　　铁围大地皆臣属　　富乐丰饶人庶欢<br/>　　我时与王为宝女　　言辞具足梵音声<br/>　　身光照及千由旬　　光如无垢真金色<br/>　　有时日光既已没　　所奏音乐咸寂然<br/>　　大王及我诸妃嫔　　一切无不皆安寝<br/>　　彼时有佛出世间　　号曰吉祥功德海<br/>　　显现无量神通力　　普遍十方诸世界<br/>　　复出无量光明海　　等一切刹微尘数<br/>　　示现种种自在身　　遍满十方无有尽<br/>　　大地诸山皆震动　　发声普告佛出兴<br/>　　天人龙众阿修罗　　闻佛出世皆欢喜<br/>　　复从一一毛孔中　　出佛化身神变海<br/>　　十方世界皆充满　　随众生心说妙法<br/>　　我时于彼夜梦中　　见佛种种诸神变<br/>　　亦闻演说甚深法　　爱乐喜叹未曾有<br/>　　时有十千主夜神　　在王宫上空中住<br/>　　同时赞佛诸功德　　以妙言音觉悟我<br/>　　胜智贤后汝应起　　佛已出兴于汝国<br/>　　百千劫海难值遇　　见者利乐皆清净<br/>　　我时惺寤心欣敬　　即睹清净妙光明<br/>　　观此光相从何来　　见佛坐于树王下<br/>　　三十二相庄严体　　妙色出过宝山王<br/>　　复于一切毛孔中　　普放广大光明海<br/>　　我时见已生欢喜　　即发广大希有心<br/>　　愿我亦当如世尊　　具足广大神通力<br/>　　我于是时寻觉悟　　大王妃嫔诸眷属<br/>　　咸令见佛大光明　　一切身心皆庆悦<br/>　　我时与彼转轮王　　四兵千亿同围绕<br/>　　及与无量诸众生　　俱行共诣如来所<br/>　　我时经于二万岁　　一心供养彼如来<br/>　　七宝大地四天下　　敬心奉施曾无倦<br/>　　时彼如来为我说　　修多罗海功德云<br/>　　以佛威力应群心　　发起庄严诸愿海<br/>　　彼时夜神觉悟我　　令我见佛心增益<br/>　　我时愿得如是身　　觉悟一切诸放逸<br/>　　我从于此初发心　　愿趣无上菩提道<br/>　　往来生死诸有海　　能灭众苦心无失<br/>　　此后常以深信心　　供佛十亿那由他<br/>　　恒受人天安隐乐　　饶益一切诸群生<br/>　　初佛号名吉祥海　　二名功德无尽灯<br/>　　第三佛号妙宝幢　　第四佛号虚空慧<br/>　　第五佛号拘苏摩　　第六智月无所著<br/>　　第七法月光明王　　第八智轮光普照<br/>　　第九如来两足尊　　号为宝焰山灯光<br/>　　第十调御天人师　　名曰三世大光音<br/>　　如是十亿那由他　　我皆供养心欢喜<br/>　　然犹未得智慧眼　　入此甚深解脱海<br/>　　从此次第复有刹　　名一切佛宝光明<br/>　　其劫名为天吉祥　　五百如来出兴世<br/>　　初佛月轮圆满光　　第二佛名为日灯<br/>　　第三佛号星宿幢　　第四佛名妙宝峰<br/>　　五华焰光六海灯　　七焰吉祥八天德<br/>　　第九法王号光幢　　第十普智光明王<br/>　　如是五百诸如来　　一一我皆曾供养<br/>　　尚于我爱阿赖耶　　不知无依计为有<br/>　　从此次第复有劫　　名众妙色梵光明<br/>　　世界具足宝庄严　　名胜吉祥华灯云<br/>　　彼中无量佛出兴　　一一我皆曾供养<br/>　　亦供如来大众会　　恭敬听法心欢喜<br/>　　初佛号曰宝须弥　　二名光明功德海<br/>　　三名法界妙音幢　　四号法海大声王<br/>　　五法幢佛六威严　　七法力光八空智<br/>　　第九法焰须弥光　　第十佛名云吉祥<br/>　　如是上首等诸佛　　一一我皆亲供养<br/>　　未能明了深法性　　而得入于诸佛海<br/>　　此后次第复有劫　　其劫名为月吉祥<br/>　　当于彼时有佛刹　　号曰日灯吉祥幢<br/>　　彼时有佛出于世　　其数八十那由他<br/>　　广陈一切庄严具　　皆以深心而敬奉<br/>　　最初甘露味王佛　　第二佛名大树王<br/>　　三名功德须弥峰　　四名平等妙宝眼<br/>　　五光遍照六光严　　七法海佛八胜力<br/>　　九名世主威力贤　　第十一切法光王<br/>　　如是上首等诸佛　　我悉供养咸亲近<br/>　　然犹未获深妙智　　能入甚深诸法海<br/>　　此后无间复有劫　　名为寂静智威力<br/>　　其刹名曰普光云　　金刚坚固摩尼宝<br/>　　无数庄严具众色　　于中千佛出兴世<br/>　　众生多净少烦恼　　离垢众会具庄严<br/>　　最初佛号金刚脐　　第二受持无著力<br/>　　第三法界影像佛　　四普光照十方王<br/>　　第五大悲威德佛　　第六名为苦行海<br/>　　第七忍辱圆满灯　　第八觉法圆满光<br/>　　第九佛号海庄严　　最后寂静光王佛<br/>　　如是上首等十佛　　我悉一一曾供养<br/>　　然于法性未深悟　　平等如空性清净<br/>　　及遍游行一切刹　　而于彼刹修诸行<br/>　　次第无间复有劫　　其劫名为妙出生<br/>　　刹号香灯云吉祥　　于中净秽恒相杂<br/>　　于中亿佛出兴世　　彼刹及劫妙庄严<br/>　　彼佛所说妙法轮　　我以念力皆能受<br/>　　初无垢称二法海　　第三佛号云吉祥<br/>　　四名法主五德云　　六名法山须弥冠<br/>　　第七智焰威德佛　　第八虚空大声佛<br/>　　第九复有两足尊　　名普出生殊胜灯<br/>　　最后第十无上士　　号眉间光智吉祥<br/>　　供彼一切人中尊　　未能净治无碍道<br/>　　次第无间复有劫　　名集坚固妙高王<br/>　　刹号宝峰胜顶幢　　上妙杂宝为严饰<br/>　　有五百佛于中现　　色身遍满胜庄严<br/>　　供彼一切自觉尊　　求此甚深真解脱<br/>　　第一功德圆满佛　　二寂静音三海山<br/>　　四威德佛五山王　　六须弥相大云声<br/>　　七法自在八功德　　九福须弥十寂光<br/>　　此等上首五百佛　　我皆次第兴供养<br/>　　彼佛所有真净道　　我皆普入尽无余<br/>　　然未能于佛法中　　成就甚深平等忍<br/>　　次第无间复有劫　　名为安乐庄严光<br/>　　刹号寂音璎珞智　　众生清净少烦恼<br/>　　于中所有诸佛现　　其数八十那由他<br/>　　我悉供彼人中尊　　修佛最胜清净道<br/>　　初佛华聚拘苏摩　　二海藏佛三德生<br/>　　第四佛号天王髻　　第五摩尼胜藏王<br/>　　第六佛名真金山　　第七佛号宝聚尊<br/>　　第八法幢九财胜　　最后名为智慧王<br/>　　如是上首天人主　　我皆供养无不尽<br/>　　此后次第复有劫　　其劫名为千吉祥<br/>　　刹号妙灯变化幢　　亿那由他佛出现<br/>　　最初佛名寂静幢　　第二佛号奢摩他<br/>　　第三寂静百灯云　　第四世尊吉祥王<br/>　　第五佛号最胜王　　第六佛名如云行<br/>　　第七如来日威德　　第八胜法须弥灯<br/>　　九名天焰妙吉祥　　十师子吼智慧灯<br/>　　如是上首诸善逝　　我悉供养无空过<br/>　　然犹未得清净忍　　入彼甚深诸法海<br/>　　此后次第复有劫　　名为无著遍庄严<br/>　　当于彼时有世界　　名无边光普吉祥<br/>　　其中诸佛出兴世　　三十六亿那由他<br/>　　初佛名普功德云　　第二无间虚空心<br/>　　三佛妙生具庄严　　四名法海大吼声<br/>　　第五法界大音声　　六妙变化功德山<br/>　　第七普方威德尊　　第八出生法海声<br/>　　第九海灯功德山　　第十随顺智日王<br/>　　彼所出现诸如来　　我皆供养心欢喜<br/>　　最后有佛出兴世　　名宝吉祥功德幢<br/>　　我为天后名月面　　供养于彼人中尊<br/>　　时佛为我说契经　　名无依着庄严门<br/>　　成就出生诸愿海　　我以念力皆受持<br/>　　获得广大清净眼　　寂静总持三昧力<br/>　　恒于相续念念中　　悉见十方诸佛海<br/>　　得彼诸佛大悲藏　　及普方便大慈门<br/>　　增长如空大智心　　成就无量如来力<br/>　　见诸众生颠倒心　　坚执常乐我净想<br/>　　黑暗愚痴云所迷　　惑乱妄起诸烦恼<br/>　　行止恒游邪见林　　来往入于贪欲海<br/>　　积集种种轮回业　　堕落种种诸苦趣<br/>　　一切众生诸趣中　　各随其业而受身<br/>　　生老病死所逼迫　　身心恒受无边苦<br/>　　为欲安乐彼众生　　发起最胜菩提志<br/>　　愿如十方一切刹　　所有出现十力尊<br/>　　为求成佛利众生　　起大愿云周法界<br/>　　从是具修功德聚　　趣入佛道总持门<br/>　　发起广大行愿云　　速疾普入无生道<br/>　　具足广大波罗蜜　　法界出生无不遍<br/>　　速疾普入于诸地　　亦入三世方便海<br/>　　一念普修一切佛　　所有地度无碍行<br/>　　我时得为佛长子　　得入普贤深行愿<br/>　　了十法界差别门　　通达甚深诸佛教<br/>　　善男子。于汝意云何。彼时转轮圣王名十方主能建正法绍继佛种。使不断者。岂异人乎。文殊师利童子是也。尔时夜神。觉悟我者。普贤菩萨之所化耳。善男子。我于彼时。为王宝女。蒙彼夜神觉悟于我。令我见佛。发阿耨多罗三藐三菩提心。从是以来。经佛刹极微尘数劫。未曾生于恶道之中。常生人天。恒得自在。于一切处。不舍见佛。其心坚固。乃至于功德幢宝吉祥灯佛所。得此菩萨大速疾力普喜幢无垢解脱。以此解脱。能得如是功德严身。种种供养。亲近诸佛。及善知识。成熟调伏。利益众生。令修妙行。善男子。我唯知此大速疾力普喜幢无垢解脱门。如诸菩萨摩诃萨。于念念中普诣一切诸如来所。速疾趣入一切智海。于念念中。以发趣门。入于一切。诸大愿海。于念念中。以愿海门。尽未来劫。念念出生一切诸行。一一行中。变化出生一切佛刹极微尘数身。一一身遍入一切法界门。一一法界门。一切佛刹中。应众生心。说诸妙行。一切佛刹一一尘中。悉见无边诸如来海。一一如来所悉见。遍法界诸佛神通游戏自在。一一如来所悉见。往劫修诸菩萨种种妙行。一一如来所受持守护。所有法轮常不忘失。悉见三世一切如来种种神变方便教诲。而我云何能知能说彼功德行。善男子。于此如来大众会中。有主夜神。名普救护一切众生威德吉祥。汝诣彼问。菩萨云何入菩萨行。圆满清净诸菩萨道。时善财童子。礼夜神足。绕无数匝。殷勤瞻仰。一心恋慕。辞退而去。<br/>　　尔时善财童子。从喜目夜神所。闻普喜幢解脱。深信趣入。随顺观察。念善知识所有教诲。心无暂舍。作意思惟。诸根不散。一心愿得遇善知识。普于十方。勤求匪懈。愿常亲近诸善知识。生诸功德。于善知识。承事供养。常令欢喜。与善知识所有善根。同一体性。得善知识巧方便行。无能破坏。依善知识。速疾增长。入精进海。与善知识。随顺共住。常不远离。作是愿已。往诣普救众生威德神所。时彼夜神。即为善财。示现菩萨调伏众生解脱神力。以诸相好。庄严其身。即于眉间。放大光明。名普智焰无垢星宿幢。无量光明以为眷属。其光普照一切世间。照世间已。入善财顶。充满其身。善财即时。得极清净圆满三昧。得三昧已。悉见喜目普救二神两处中间。所有一切地尘水尘。及以火尘金刚摩尼众宝。微尘华香。璎珞诸庄严具。如是一切所有极微一一尘中。各见佛刹极微尘数世界成坏。及见一切地水火风诸大积聚。亦见一切世界连接。皆以地轮任持而住种种形像。种种眷属种种山海。种种河池。种种树林。种种宫殿。所谓天宫殿龙宫殿。夜叉宫殿。乾闼婆阿修罗迦楼罗紧那罗摩睺罗伽人非人等。宫殿屋宅。种种庄严。地狱畜生阎罗王界。一切住处。诸趣轮转。生死往来。随业受报。各各差别。普遍出生不相杂乱。靡不知见。善财又见一切世界种种差别。所谓或有世界杂秽。或有世界清净。或有世界趣杂秽。或有世界趣清净。或有世界杂秽清净。或有世界清净杂秽。或有世界其形平正。或有世界随心想住。或有覆住。或有侧住。如是世界。一切趣类。一切生中。皆悉见此普救众生威德夜神。于一切时。遍一切处。随诸众生。如是寿量。如是信乐。形貌言辞。行解差别。以方便力。普现其前。随宜调伏。而成熟之。令地狱众生免诸苦毒。令畜生众生不相食啖。令阎罗界饿鬼众生无有饥渴。令诸龙等离一切怖。令欲界众生离欲界怖。令人趣众生离暗夜怖。毁訾怖。恶名怖。大众怖。不活怖。死怖。恶道怖。断善根怖。退菩提心怖。遇恶知识怖。离善知识怖。堕二乘地怖。种种生死怖。异类众生同住怖。恶时受生怖。恶种族中受生怖。造恶业怖。业烦恼障怖。执着诸相种种系缚怖。如是等怖。悉令舍离回向菩提。善财又见一切众生。卵生胎生。湿生化生。有色无色。有想无想。非有想。非无想。普现其前。常勤救护。为成就菩萨大愿力故。深入菩萨三昧力故。坚固菩萨神通力故。出生普贤行愿力故。增广菩萨大悲海故。得普覆众生无碍大慈故。得普与众生无量喜乐故。得普摄众生智慧方便故。得菩萨解脱自在神通故。严净一切诸佛刹故。觉悟了知一切法故。承事供养一切佛故。受持一切诸佛教故。积集一切胜善根故。修诸菩萨诸妙行故。入众生心无障碍故。知众生根能成熟故。净一切众生信解海故。破一切众生无知闇故。得一切智清净光明故。尔时善财童子。见普救众生威德夜神。入调伏一切众生解脱门。现不思议甚深境界神通力已。心大欢喜。踊跃无量。头面作礼。一心瞻仰。时彼夜神。即舍菩萨种种相好妙庄严身。还复本形。而不舍其神通变化自在威力。尔时善财童子。恭敬合掌。却住一面。观察夜神。以偈赞曰。<br/>　　我见仁尊今所现　　如是广大神通力<br/>　　令我发生欢喜心　　即说妙偈而称赞<br/>　　我见圣者广大身　　殊胜妙宝庄严色<br/>　　譬如星月处空中　　难思相好皆微妙<br/>　　身放清净光明轮　　量等无边刹尘数<br/>　　种种色相皆殊妙　　普照十方无不遍<br/>　　于仁一一毛孔出　　等诸众生心数光<br/>　　光中佛坐宝莲华　　化现能灭众生苦<br/>　　光中复出妙香云　　普熏一切众生类<br/>　　复能普雨众妙华　　普供十方一切佛<br/>　　眉放广大光明聚　　宝光无垢等须弥<br/>　　普照十方世界中　　触者令灭愚痴暗<br/>　　口常普放无垢光　　光轮广大如千日<br/>　　普照十方诸世界　　毗卢遮那所行境<br/>　　眼放无垢光明云　　光明晃耀如星月<br/>　　普照一切十方刹　　灭除三有诸痴翳<br/>　　仁所化现种种身　　其身相状等众生<br/>　　充满十方法界中　　调伏无量众生海<br/>　　分身普往遍十方　　悉现一切众生前<br/>　　灭除王贼水火怖　　令心调伏生欢喜<br/>　　我承喜眼天神教　　念尊功德来奉事<br/>　　见尊毫相放光云　　圆明广大无诸垢<br/>　　此光普照于十方　　悉灭众生烦恼暗<br/>　　显现种种神通力　　然后而来入我身<br/>　　我时遇此圆满光　　身心安乐生欢喜<br/>　　得百总持三昧海　　普见十方善逝尊<br/>　　我于所有经行处　　悉见一切极微尘<br/>　　于彼一一极微中　　各见佛刹如尘数<br/>　　或有尘中无数刹　　一向杂染恒浊秽<br/>　　众生无救受诸苦　　发声悲叹常号泣<br/>　　或有诸刹染净杂　　众生少乐多忧苦<br/>　　现佛独觉声闻形　　大悲往彼而救度<br/>　　有刹先净后杂染　　男女端严皆可乐<br/>　　菩萨充满具庄严　　住持无量诸佛法<br/>　　十方一一极微中　　皆有无量净刹海<br/>　　毗卢遮那于往昔　　普修行海所庄严<br/>　　佛于十方一切刹　　悉坐最胜菩提场<br/>　　成等正觉现神通　　说法调伏群生类<br/>　　我见普救威德天　　其身普往无边刹<br/>　　毗卢遮那境界中　　供事十方一切佛<br/>　　尔时善财童子。说此偈已。白普救众生威德神言。希有圣者。乃能住此甚深解脱。得此解脱。其已久如。本修何行。而能清净。夜神告言。善男子。此处难知。一切世间天人二乘所不能测。何以故。此是住普贤菩萨行者境界故。随顺大悲藏者境界故。救护一切众生者境界故。能净一切三恶八难者境界故。能以无上清净庄严一切佛刹者境界故。能于一切诸佛刹中绍继佛种不断者境界故。能持一切诸佛正法者境界故。能于一切劫修菩萨行成满大愿海者境界故。能于一切法界海以清净智光灭无明闇障者境界故。能以一念智慧光明普照一切三世方便海者境界故。我当承佛威力。为汝宣说。善男子。乃往古世过佛刹极微尘数劫。尔时有劫。名无垢圆满。世界名毗卢遮那威德吉祥。有须弥山极微尘数如来。于中出现。其佛世界。以一切香王摩尼宝金刚为体。以天龙宫殿众宝庄严。住无垢光明摩尼王海上。其形正圆清净无垢。一切璎珞严具帐云。而覆其上。一切庄严摩尼轮山千匝围绕。十万亿那由他四天下皆妙庄严。或有四天下。恶业众生。于中止住。或有四天下。杂业众生。于中止住。或有四天下。善根众生。于中止住。或有四天下。一向清净。诸大菩萨之所止住善男子。彼界东际轮围山侧。有四天下。名宝灯华幢。国界清净。安隐丰乐。不藉耕耘而生稻粱。皆由往业胜力成熟。宫殿楼阁。悉皆奇妙。诸如意树。处处行列。种种香树。恒出香云。诸末香树。雨末香云。种种鬘树。恒出鬘云。种种华树。雨不思议众妙华云。种种宝树。雨大摩尼珍奇妙宝。无量色光。周匝照曜。诸音乐树。出诸音乐。随风吹动演妙音声。日月光明摩尼宝王。普照一切昼夜受乐。无时间断。此四天下。有百万亿那由他诸王国土。一一国土。有千大河。周匝围绕。一一皆以妙华覆上。随流漂动。出天乐音。一切宝树。列植其岸。种种珍奇。以为严饰。舟船来往。称情嬉戏。种种资缘。受用安乐。一一河间。有百万亿城。一一城有百万亿那由他聚落。如是一切城邑聚落。各有无量百千亿那由他宫殿园林。周匝围绕。以为眷属。此四天下阎浮提中。有一国土。名宝华灯。安隐丰乐。人民炽盛。宫殿严好。自在圆满。其中众生。具行十善。有转轮王。于中出现。名毗卢遮那宝莲华藏。于莲华中。欻然化生。三十二相庄严其身七宝成就。王四天下。恒以正法教导群生。王有千子。端正勇健。威力自在。能伏怨敌。百万亿那由他宫人婇女。以为眷属。皆悉与王。同种善根。同修诸行。同时诞生。同以宝饰。璎珞庄严。端正姝妙。犹如天女。身真金色。常放光明。诸毛孔中。恒出妙香。良臣猛将具足十亿。王有正妃。名具足圆满吉祥面。是王女宝端严殊特。观者无厌。最胜清净。皮肤金色。目发绀青。言同梵音。身有天香。常放光明。照千由旬。其妃有女。名普喜吉祥莲华眼。形体端严。德行具足。相好圆满。如转轮王。众生见者。心无厌足。彼时众生。寿命无量。或有不定而中夭者。种种形色。种种音声。种种名字。种种族姓长短大小。勇怯愚智。贫富苦乐。信乐胜劣。无量品类。皆悉不同。时或有人。谓余人言。我身端正。汝形丑陋。作是语已。互相毁辱。集不善业。以是业故。寿命色力。一切乐事。悉皆损减。</p>
<div class="jwbt-box"><div class="jwbt"><a name=j0085-02-19><a href="0085-02.htm#MENU-top">大方广佛华严经普贤菩萨行愿品卷第二十</div></a></a>
<div class="jwbtbm"><a name=j0085-02-20><a href="0085-02.htm#MENU-top">入不思议解脱境界普贤行愿品</div></div></a></a>
<p>　　尔时宝华灯城北。有菩提树。名普光遍照法云声幢。以念念显示一切如来庄严道场金刚坚固摩尼宝王。而为其根。一切摩尼以为其干。众杂妙宝以为其叶。枝条华果。次第分布。并相称可。四方上下。圆满庄严。放种种色宝焰光明。出妙音声。演说一切诸佛如来自在神通甚深境界。于彼树前。有一香池。名宝华光法雷声。香水盈满。妙宝为岸。百万亿那由他宝树围绕。一一树形如菩提。树。众宝璎珞周匝垂下。复有无量宫殿楼阁。众宝所成。周遍道场。以为严饰。彼香池内。出大莲华。名普现三世一切如来庄严境界云。须弥山极微尘数如来。于中出现。其第一佛。名普智宝焰吉祥威德王。于此华上。最初得阿耨多罗三藐三菩提。无量千岁。演说妙法。成熟众生。其彼如来。未成佛时。十千年中。菩提树王。放大光明。显现神通。成熟众生所谓十千年前。放净光明。名一切众生离垢灯。若有众生遇斯光者。心自开悟。知十千年后。佛当出现。九千年前。放净光明。名具足无垢吉祥藏。若有众生遇斯光者。得清净眼。见一切色。知九千年后。佛当出现。八千年前。放大光明。名一切众生业果音声。若有众生遇斯光者。悉能自知业海差别。种种果报。知八千年后佛当出现。七千年前放大光明。名生一切善根音声。若有众生遇斯光者。一切善根悉皆圆满。知七千年后佛当出现。六千年前。放大光明。名佛不思议境界音声。若有众生遇斯光者。其心广大。普得自在。知六千年后佛当出现。五千年前。放大光明。名严净一切佛刹音声。若有众生遇斯光者。悉见一切清净佛土。知五千年后佛当出现。四千年前。放大光明。名一切如来境界无杂乱灯。若有众生遇斯光者。悉能深入如来境界。遍一切处。往觐诸佛。知四千年后佛当出现。三千年前。放大光明。名一切众生普照三世现前灯。若有众生遇斯光者。悉能现见一切如来诸本事海。知三千年后佛当出现。二千年前。放大光明。名三世智电灯。若有众生遇斯光者。则见一切如来过去相应行海。知二千年后佛当出现。一千年前。放大光明。名如来无翳智慧灯。若有众生遇斯光者。具足普眼。能见诸佛神通变化。净一切刹。知一千年后佛当出现。一百年前。放大光明。名令一切众生皆得见佛集诸善根。若有众生遇斯光者。则得成就见佛三昧。知百年后佛当出现。次七日前。放大光明。名一切众生大喜爱乐音。若有众生遇斯光者。则得见佛能生爱敬。知七日后佛当出现善男子。如是种种无量无边清净光明。十千年中。乃至七日。调伏众生。令其成熟。满七日已。一切世界。悉皆震动。纯一清净。无诸秽杂。念念普现十方一切清净佛刹。亦现彼刹种种庄严。若有众生。根性淳熟。应见佛者。咸诣道场。尔时彼世界中。一切轮围。一切须弥。一切诸山。一切河海。一切大地。一切城邑。一切垣墙。一切宫殿。一切音乐。一切资具。一切璎珞。一切语言。皆出音声。赞说一切诸佛如来神通境界变化庄严。又出一切香云。一切烧香云。一切末香云。一切涂香云。一切香摩尼形像云。一切摩尼衣云。一切宝焰云。一切焰藏云。一切璎珞云。一切妙华云。一切音乐云。一切如来光明云。一切如来圆光云。一切如来愿声云。一切如来言音海云。一切如来种种相好色光明云。显示如来出现世间不思议相。善男子。此普现三世一切如来庄严境界大宝莲华王。有十佛刹极微尘数妙宝莲华。以为眷属。周匝围绕。其诸莲华一一台上皆有摩尼宝师子座。一一座上皆有菩萨结跏趺坐。善男子。彼普智宝焰吉祥威德王如来。于此成阿耨多罗三藐三菩提。时即于十方一切世界。成阿耨多罗三藐三菩提。随众生心。悉现其前。为转法轮。于一一世界。令无量众生离恶道苦。令无量众生生人天中。令无量众生住于声闻辟支佛地。令无量众生成就出离菩提之行。令无量众生成就无垢勇猛幢菩提之行。令无量众生成就清净法光明菩提之行。令无量众生成就威德清净根菩提之行。令无量众生成就随顺平等力菩提之行。令无量众生成就现前入法城菩提之行。令无量众生成就遍至一切处不可坏神通力菩提之行。令无量众生普于十方一切如来应正等觉。生希有心。安住平等菩提之行。令无量众生安住三昧门菩提之行。令无量众生成就缘一切清净境界菩提之行。令无量众生发菩提心。令无量众生住菩萨道修菩萨行。令无量众生安住清净波罗蜜道。令无量众生住菩萨初地。令无量众生安住菩萨二地三地乃至十地。令无量众生入于菩萨殊胜行愿。令无量众生安住普贤清净行愿。善男子。彼普智宝焰吉祥威德王如来。现如是等佛不思议自在神力转法轮时。于彼一一诸世界中随其所应。念念调伏。教化成熟无量众生。<br/>　　时普贤菩萨。知宝华灯王城中众生。自恃色貌。及诸境界。放逸昏醉。而生憍慢。为欲调伏彼众生故。化现妙身。端正殊特。往诣彼城。放大光明。普照一切。令彼圣王及诸妙宝。日月星宿。宝树宝衣。摩尼璎珞。众生身等。一切光明。威德端严。悉皆不现。譬如日出众景夺曜。亦如聚墨对阎浮金。时诸众生各心念言。此为是谁。为天为梵。今放此光映蔽一切。令我等身所有威德光色端严皆不显现种种思惟。无能解了。尔时普贤菩萨。在彼轮王宫殿之上虚空中住。而告之言。大王当知。今汝国中。有佛出兴。在普光遍照法云声幢菩提树下。时轮王女普喜吉祥莲华眼。见普贤菩萨所现色身光明自在。及闻身上种种璎珞诸庄严具所出妙音。生爱敬心。生欢喜心。生深信心。作如是念。愿我所有一切善根。得如是身。如是庄严。如是相好。如是威仪。如是神通。如是威德。今此大圣。能于众生生死长夜黑闇之中。放大光明。显示如来出兴于世。愿令于我亦得如是。为诸众生。作智光明。破彼所有无知黑闇。愿我所在受生之处。常得不离此善知识。善男子。时毗卢遮那宝莲华藏妙吉祥髻转轮圣王。与其宝女千子眷属。大臣辅佐。七宝四兵。及其城内无量人众。前后围绕。以王神力。俱升虚空。高一由旬。放大光明。照四天下。普使一切咸得瞻仰。欲令众生俱往见佛。以偈赞曰。<br/>　　佛今已出于世间　　普救一切诸群品<br/>　　汝等宜应速发心　　往诣最胜导师所<br/>　　经于无量俱胝劫　　乃有如来兴出世<br/>　　开示甚深微妙法　　普为利乐诸众生<br/>　　佛观一切诸世间　　颠倒无明常翳惑<br/>　　生死逼迫轮回苦　　而起救护大悲心<br/>　　无数千万俱胝劫　　修习种种菩提行<br/>　　成就最胜大悲心　　普灭一切众生苦<br/>　　头目耳鼻身手足　　如是一切皆能舍<br/>　　为证甘露佛菩提　　经于无量无边劫<br/>　　过于无量俱胝劫　　出世导师难可遇<br/>　　见闻供养及亲承　　一切获益无空过<br/>　　我今与汝俱往诣　　观彼最胜调御师<br/>　　为转无上大法轮　　道树降魔成正觉<br/>　　汝应观佛妙色身　　放无边际光明网<br/>　　种种妙色咸清净　　除灭众生惑苦暗<br/>　　从于一一毛孔中　　普放无数光明云<br/>　　遍照一切诸群生　　咸令爱敬心欢喜<br/>　　汝等各各应思念　　发起广大精进心<br/>　　即时同诣彼如来　　亲近至诚而供养<br/>　　尔时转轮圣王。说偈赞佛。开悟国内一切众生已。从轮王善根。出十千种大供养云。往诣道场。向如来所。所谓出一切宝盖云。一切华帐云。一切宝衣云。一切香海云。一切宝座云。一切宝幢云。一切宫殿云。一切妙华云。一切宝铃网云。一切庄严具云。于虚空中。周遍严饰。到已顶礼普智宝焰吉祥威德王如来足。右绕无数百千万匝。即于佛前坐普照十方光明摩尼宝莲华座。时轮王女普喜吉祥莲华眼。即解身上一切璎珞诸庄严具。持以奉散。时庄严具。于虚空中。变成大摩尼宝盖。有种种色摩尼宝网。周匝垂下。一切龙王共所执持。一切宫殿于中间列。十种宝盖眷属围绕。形如楼阁。内外清净。诸璎珞云。遍覆其上。及诸宝树香海摩尼种种妙饰以为严好。于此盖中。有菩提树。枝叶荣茂。普覆法界。念念示现无量庄严。毗卢遮那如来。坐此树下。有不可说不可说佛刹极微尘数菩萨。前后围绕。一切皆从普贤菩萨行愿出生。住诸菩萨不可思议无差别住。亦见一切诸世间主。合掌瞻仰。围绕如来。亦见一切如来自在神通之力。又见一切诸劫次第世界成坏。又亦见彼一切世界一切诸佛出兴次第。又亦见彼一切世界。一一皆有普贤菩萨。种种供养一切如来。种种调伏一切众生。又亦见彼一切菩萨及其自身。莫不皆在普贤身中。亦见自身在一切如来前。一切普贤前。一切菩萨前。一切众生前。又亦见彼一切世界。一一各有佛刹极微尘数世界。种种际畔。种种任持。种种形状。种种体性。种种安布。种种庄严种种清净。种种庄严云。而覆其上。种种劫名。种种佛兴。种种三世。种种方处。种种住法界。种种入法界。种种住虚空。种种菩萨庄严。种种菩萨住处。种种如来菩提场。种种如来神通力。种种如来师子座。种种如来大会海。种种如来众差别。种种如来巧方便。种种如来转法轮。种种如来妙音声。种种如来言说海。种种如来契经云。既见是已。其心清净。生大欢喜。时彼如来为此女人。说修多罗。名一切如来转法轮音。十佛刹极微尘数修多罗。而为眷属。时彼女人闻此经已。即得成就十千三昧门。身心柔软。无有粗强。如初受胎。如始诞生。如娑罗树初始生芽。彼三昧心。柔软可爱。亦复如是。所谓现见一切佛三昧。普照一切刹三昧。深入一切三世门三昧。演说一切佛法轮三昧。了知一切佛愿海三昧。开悟一切众生令出生死苦三昧。常愿破一切众生闇三昧。常愿灭一切众生苦三昧。常愿生一切众生乐三昧。教化一切众生不生疲厌三昧。一切菩萨住一切地自在庄严三昧。一切菩萨无障碍幢三昧。普诣一切清净佛刹三昧。得如是等十千三昧已。复得微细等引。谓不动心。欢喜心。安慰心。普光照心。顺善知识教心。缘甚深一切智心。随顺慈无量教行心。舍离一切执着心。不住一切世间境界心。深入如来境界心。普照一切佛色相海心。不散乱心。不飘动心。无障碍心。无高下心。无疲倦心。无退转心。得自在心。离懈怠心。正念诸法自性心。安住一切法门海心。修行一切法门海心。了知一切众生海心。救护一切众生海心。普照一切世界海心。普生一切佛愿海心。悉破一切障碍山心。积集广大福聚心。现见如来十力心。普照菩萨境界心。增长菩萨助道心。遍缘一切方海心。一心思惟观察普贤所有大愿。发一切如来十佛刹极微尘数平等愿海。所谓愿严净一切佛国。愿成熟一切众生。愿遍知一切法界。愿普入一切法界海。愿于一切佛刹尽未来劫。修菩萨行。愿尽未来际劫不舍一切众生。愿得亲近一切如来。愿得承事一切善友悉令欢喜。愿得供养一切如来悉令遍满。愿于念念中修菩萨行增一切智无有间断。发如是等十佛刹极微尘数愿海。成就普贤所有大愿海。时彼如来。复为其女。开示演说。发心已来。所种善根。所修妙行。所得大果。令其开悟。甚深信解。成就如来圆满广大所有愿海。一心趣向一切智位。<br/>　　善男子。复于此前。过十大劫。有世界。名曰轮光照摩尼王。佛号因陀罗幢吉祥相。时此莲华眼女。于彼如来遗法之中。普贤菩萨劝其修补莲华座上故坏佛像。既修补已。而复彩画。既彩画已复宝庄严。发阿耨多罗三藐三菩提心。善男子。我念过去。由普贤菩萨善知识故。种此善根。从是已来。不堕恶趣。常于一切天王人王种族中生。一切生处。身形殊妙。端正可喜。色相圆满令人乐见。常见于佛。常得亲近普贤菩萨。令我忆持所得法门。乃至于今示导开悟成熟于我。令生欢喜。善男子。于意云何。尔时毗卢遮那宝莲华藏妙吉祥髻转轮王者。岂异人乎。今弥勒菩萨是也。是时王妃具足圆满吉祥面者。具足功德寂静音海夜神是也。今所住处。去此不远。时普喜吉祥莲华眼童女者。即我身是。我于昔时。身为童女。普贤菩萨。劝我修补莲华座像。以为无上菩提因缘。令我发阿耨多罗三藐三菩提心。我于彼时。初始发心。次复引导。令我得见普智宝焰吉祥威德王如来。解身璎珞。散佛供养。见佛神变。闻佛说法。即得菩萨普现一切世间调伏众生解脱门。从是得见须弥山极微尘数佛。我皆尊重恭敬供养。听彼如来种种说法。闻法欢喜。依教修行。于念念中。常得见彼一切如来。及彼佛刹菩萨大会。善男子。过彼毗卢遮那威德吉祥世界无垢圆满劫已。次有世界。名摩尼轮种种妙色庄严。劫名大光。有五百佛。于中出现。我皆承事恭敬供养。令其欢喜。其最初佛。名大悲云幢。我为夜神。见佛出行。恭敬供养。次有佛出。名金刚那罗延幢。我为轮王。亲近承事。恭敬供养。时佛为我说修多罗。名一切佛出现。十佛刹极微尘数修多罗以为眷属。我皆受持。次有佛出。名金刚无碍德。我于彼时。为转轮王。恭敬供养。其佛为我。说修多罗。名普照一切众生根。须弥山极微尘数修多罗而为眷属。我皆受持。次有佛出。名火焰山吉祥庄严。我于彼时。为长者女。供养恭敬。其佛为我。说修多罗。名普照三世藏庄严。阎浮提极微尘数修多罗而为眷属。我皆受持。次有佛出。名一切法海高胜王。我为天王。恭敬供养。其佛为我。说修多罗。名分别一切法界智。五百修多罗而为眷属。我皆受持。次有佛出。名甚深法吉祥海光。我于彼时。为龙王女。雨如意摩尼宝云。而为供养。其佛为我。说修多罗。名速疾增长欢喜海。百万亿那由他修多罗而为眷属。我皆受持。次有佛出。名宝峰光焰灯。我为海神。雨宝莲华云。亲近承事。恭敬供养。其佛为我。说修多罗。名法界方便海光明。佛刹极微尘数修多罗而为眷属。我皆受持。次有佛出。名功德海光照圆满吉祥。我于彼时。为五通仙现大神力。六千诸仙。眷属围绕。雨妙香华高山峰云。而为供养。其佛为我。说修多罗。名无著法灯。六千修多罗而为眷属。我皆受持。次有佛出。名毗卢遮那吉祥藏。我于彼时。为主地神。名平等利益。与无量地神俱。雨一切宝树云一切宝藏云。一切宝璎珞云。一切宝庄严云。而为供养。其佛为我。说修多罗。名出生一切如来智藏。无量修多罗而为眷属。我皆听闻。忆持不忘。<br/>　　善男子。如是次第五百如来。其最后佛。名法界虚空宝山圆满吉祥灯。我于彼时。身为妓女。名可喜吉祥面。遇佛入城。歌舞供养。承佛威力。踊在空中。以千妙偈。赞叹于佛。佛为于我。放眉间光。名普照法界光明庄严。光照我身。一切遍满。我蒙光触。即得解脱。名法界方便不退藏门。善男子。此世界中。有如是等佛刹极微尘数劫。一切如来。于中出现。我皆承事。恭敬供养。令其欢喜。彼诸如来。为我演说种种正法。我皆忆念。如法受持。乃至不忘一文一句。于彼一一诸如来所。称扬赞叹一切佛法。为无量众生。广作利益。于彼一一诸如来所。得现三世法界藏住广大法界身。得入一切智光明。入一切普贤行。善男子。我依一切智光明故。于念念中。见无量佛。既见佛已。先所未得。先所未见。先所未闻。普贤菩萨所有妙行。悉得成就。何以故。以得一切智光明故。差别显示无量无边法界门故。尔时普救众生夜神。欲重明此解脱门义。承佛威力。为善财童子而说偈言。<br/>　　善财汝应听我说　　甚深难入难见法<br/>　　普光遍照于三世　　一切差别智明门<br/>　　如我初发菩提心　　勤求佛智诸功德<br/>　　所证无边解脱门　　为汝宣扬应谛听<br/>　　忆昔过刹极微劫　　时有劫名无垢轮<br/>　　刹号胜幢遍照灯　　庄严广大无诸垢<br/>　　于中十力出世间　　量与须弥尘数等<br/>　　初佛宝焰吉祥光　　第二法王功德幢<br/>　　第三法幢福须弥　　第四无畏自在王<br/>　　第五佛名寂静王　　第六佛名寂静城<br/>　　第七如来名称山　　第八导师须弥德<br/>　　第九佛号吉祥光　　第十名为月面佛<br/>　　于此十佛世尊所　　令我开悟最初门<br/>　　此后次第有十佛　　相续出兴于世间<br/>　　最初佛号虚空住　　第二如来名普光<br/>　　三名出生住诸方　　第四如来正念海<br/>　　第五佛名高胜光　　第六世尊须弥云<br/>　　第七如来法焰光　　第八如来名称山<br/>　　第九出生莲华王　　第十大悲法界花<br/>　　此十佛海光明照　　令我悟入第二门<br/>　　此后相续时无间　　次第复有十佛出<br/>　　第一如来光幢王　　第二佛名智慧光<br/>　　第三佛名利益心　　第四如来帝吉祥<br/>　　第五如来名天智　　第六佛号尊慧王<br/>　　第七佛名智吉祥　　第八佛号光照王<br/>　　第九勇猛天行佛　　第十法界莲华尊<br/>　　此十能显广大法　　令我成就第三门<br/>　　此后无间复值遇　　次第相续十佛出<br/>　　最初宝焰山吉祥　　第二功德吉祥佛<br/>　　第三佛号法光明　　第四佛名莲华藏<br/>　　第五智月妙眼佛　　第六如来香宝光<br/>　　第七善逝须弥德　　八名乾闼婆光明<br/>　　第九摩尼藏王佛　　第十具足威德佛<br/>　　此后次第有十佛　　相续出兴于世间<br/>　　最初佛号广大智　　第二佛号宝光明<br/>　　第三如来功德云　　第四佛名最胜相<br/>　　第五苦行圆满光　　第六佛号那罗延<br/>　　第七世尊须弥德　　第八功德轮围王<br/>　　第九如来无胜幢　　第十佛名大树王<br/>　　此后次第有十佛　　相续出兴于世间<br/>　　初名帝德娑罗王　　二名普现世主身<br/>　　第三佛号高显光　　第四佛名金刚光<br/>　　第五世尊地威德　　第六甚深法德王<br/>　　第七法海大智音　　第八佛号须弥幢<br/>　　第九如来智光照　　第十妙宝吉祥王<br/>　　此后次第有十佛　　相续出兴于世间<br/>　　初梵光二虚空音　　第三法界像吉祥<br/>　　第四圆满光明轮　　第五诸方智光幢<br/>　　六虚空灯七妙德　　第八遍照吉祥光<br/>　　第九福光寂静德　　第十大悲云吉祥<br/>　　此后次第有十佛　　相续出兴于世间<br/>　　初真谛力智光明　　二现一切众生前<br/>　　第三名为高显光　　第四佛号光明身<br/>　　第五善逝法出生　　第六名为速疾风<br/>　　第七世尊吉祥相　　第八如来勇猛幢<br/>　　第九佛名宝肢节　　第十普现三世光<br/>　　此后次第有十佛　　相续出兴于世间<br/>　　初佛愿海吉祥灯　　二佛吉祥金刚山<br/>　　第三坚固须弥德　　第四佛名念幢王<br/>　　第五如来法智尊　　第六佛名般若灯<br/>　　第七佛号德光幢　　第八佛名广大智<br/>　　第九智行法界门　　第十法海智吉祥<br/>　　此后次第十四佛　　相续出兴于世间<br/>　　最初福山功德王　　次佛名为智吉祥<br/>　　第三如来法驾轮　　第四宝王吉祥佛<br/>　　第五功德轮吉祥　　第六普智焰光佛<br/>　　第七佛号须弥灯　　第八世尊迅疾光<br/>　　第九如来大寂声　　第十佛名寂静幢<br/>　　十一众生吉祥灯　　十二大愿速吉祥<br/>　　十三无能胜力幢　　十四世尊智焰海<br/>　　皆于世间为上首　　普利一切诸众生<br/>　　此后次第有十佛　　相续出兴于世间<br/>　　第一佛名法自在　　第二无著智如来<br/>　　第三世尊海慧音　　第四众密音调御<br/>　　五名具足言辞佛　　第六妙音大吉祥<br/>　　第七佛智自在转　　第八普现众生前<br/>　　九等众生吉祥身　　十名德贤自性山<br/>　　如是须弥尘数劫　　所有上首诸如来<br/>　　普为众生作世灯　　我皆供养无空过<br/>　　复过佛刹极微数　　劫中所有诸如来<br/>　　我于一切咸供养　　入此甚深解脱海<br/>　　我于如是无边劫　　修行得此解脱门<br/>　　汝今闻已速修行　　不久亦当如我得<br/>　　善男子。我唯知此菩萨普现一切世间调伏众生解脱门。如诸菩萨摩诃萨。集无边行海。发种种解心。现种种身。具种种根。满种种愿。入种种三昧。起种种神通。成就种种方便。能作种种利益。游入种种智藏。照种种法门海。得种种法光明。往种种佛刹海。受种种佛灌顶。事种种善知识。悟种种解脱门。证种种自在心。起种种无作行。现种种难思色。顺种种众生心。起种种变化身。入种种菩萨地。知种种法因缘。离种种妄分别。依种种菩萨愿。持种种佛遗教。安住出生普贤妙行。而我云何能知能说彼功德行。善男子。去此不远。菩提场中。有主夜神。名具足功德寂静音海。坐星宿光幢摩尼王庄严宝莲华藏师子之座。百万阿僧祇夜神。以为眷属。前后围绕。汝诣彼问。菩萨云何学菩萨行。修菩萨道。时善财童子。顶礼其足。绕无数匝。殷勤瞻仰。一心恋慕。辞退而去。</p>
  <div class="jw-bottom">
       <li><a href="0085-01.htm">上一部：乾隆大藏经·大乘华严部·大方广佛华严经普贤菩萨行愿品（第一卷～第十卷）</a>
      <li><a href="0085-03.htm">下一部：乾隆大藏经·大乘华严部·大方广佛华严经普贤菩萨行愿品（第二十一卷～第三十卷）</a></li></div></div>
     <div class="bottom-bt">乾隆大藏经·大乘华严部·大方广佛华严经普贤菩萨行愿品</div></span></body></html>
