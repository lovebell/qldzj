<!DOCTYPE HTML PUBLIC"-//W3C//DTD HTML 4.0 Transitional//EN">
<HTML><HEAD><TITLE>第0280部～佛说转有经一卷</TITLE>
<meta http-equiv="Content-Type" content="text/html; charset=utf-8" />
<META content="MSHTML 5.00.3700.6699" name=GENERATOR>
<meta name="viewport" content="width=device-width, initial-scale=1" />
<link href="../class/jw.css" rel="stylesheet" type="text/css">
<SCRIPT type=text/javaScript>
function doZoom(size){
document.getElementById('zoom').style.fontSize=size+'px'}
</SCRIPT>
</head>
<body>
<span id="zoom">

<a name="MENU-top"></a>

<div class="top-bt">
<div class="top-left">大乘五大部外重译经·第0280部</div>
<div class="top-center">佛说转有经一卷</div>
<div class="top-right">元魏三藏法师佛陀扇多译</div></div>
<div class=top-bm>
<div class=bm-bt><div class=bm-jbt>· 经名 · 卷数 · 跋序</li></div><div class=bm-jbt-left><div class=bm-jbtbm>· 品名 · 品数 · 译作者</li></div>
<div class=bm-zt>字体：<A href="javascript:doZoom(18)">大</A> <A href="javascript:doZoom(16)">中</A> <A href="javascript:doZoom(15)">小</A></div></div></div>
<div class=bm-bt><div class=bm-jbt><a href="0280.htm#j0280-1">佛说转有经</a></div></div></div>
<div class="jwzw">
<div class="jwbt-box"><div class="jwbt"><a name=j0280-1><a href="0280.htm#MENU-top">佛说转有经</div></div></a></a>
<p>　　如是我闻。一时婆伽婆。住王舍城迦兰陀竹林。大比丘众之所围绕。一千二百五十人俱。菩萨摩诃萨无量无边。尔时摩伽陀王频婆娑罗。出王舍城。往至迦兰陀竹林住处。到佛所已。头面礼足。绕佛三匝。却坐一面。尔时如来。知频婆娑罗王坐一面已。告言。大王。譬如有人于睡梦中。共彼女宝行于欲事。彼人觉已忆彼女宝。大王于意云何。梦中女宝为是有不。王即答言不也世尊。</p>
                      <p>　　复问王言。大王于意云何。彼人若执梦中女者。是黠慧不。王即答言。不也世尊。何以故。彼梦中女毕竟无故。云何而有境界欲事。彼人徒劳。佛言。大王。如是一切愚痴凡夫。以不曾闻佛正法故。眼见诸色。悦豫于心。即执为实。以执着故则有系缚。以系缚故则有染着。以染着故。则生贪欲嗔痴等业。若身若口若意等业。然彼身业所作即灭。灭已不依东方而住。如是不依南西北方上下而住。随命终时。转彼有识而现后心。大王。彼识不坏。随业尽处彼业能现。亦如睡梦觉时女宝。如是大王。最后灭识而生后识。或在地狱。或在饿鬼。或在畜生。或阿修罗。或人或天。彼最后识取最后生。识顺彼生。如是心识随业所受。然无有法。从此世间至彼世间。而受生也。大王。灭后识心是名为灭。是初心识如托生者。是彼后生。大王。转后识时。彼法实不从彼处来而至于此。初识生已亦无所至。何以故。法性相故。大王。最初识心是后识空。业是业空。生是生空。最初心识是初识空。所生之处是生处空。而于彼处不失业果。大王。最后生识于彼即灭。后不断心。识心顺行随在何处。所受业报即往受故。尔时世尊。而说偈言。</p>
                      <p>　　善逝后说时　　所有诸言语<br>
　　皆是假名说　　假名想住故<br>
　　离于言语法　　而无有可说<br>
　　随所有言说　　而说彼诸法<br>
　　彼不在于彼　　法眼见无色<br>
　　所言见色者　　世间执着故<br>
　　说世法为实　　无而和合见<br>
　　是如来所说　　是名方便地<br>
　　若为真实说　　眼则不见色<br>
　　意不知诸法　　此是最秘密<br>
　　世间我慢说　　名本空无名<br>
　　一切法无名　　而以假名说</p>
                      <p>　　说此法门时。频婆娑罗王。及诸大众。人天龙神。乾闼婆等。闻佛所说。皆大欢喜。信受奉行。</p>
                      <div class="jw-bottom">
       <li><a href="0279.htm">上一部：乾隆大藏经·大乘五大部外重译经·如来独证自誓三昧经一卷</A>
      <li><a href="0281.htm">下一部：乾隆大藏经·大乘五大部外重译经·大方等修多罗王经一卷</a></li></div></div>
     <div class="bottom-bt">乾隆大藏经·大乘五大部外重译经·佛说转有经</div></span></body></html>
