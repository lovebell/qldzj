<!DOCTYPE HTML PUBLIC"-//W3C//DTD HTML 4.0 Transitional//EN">
<HTML><HEAD><TITLE>第0252部～佛说慧印三昧经一卷</TITLE>
<meta http-equiv="Content-Type" content="text/html; charset=utf-8" />
<META content="MSHTML 5.00.3700.6699" name=GENERATOR>
<meta name="viewport" content="width=device-width, initial-scale=1" />
<link href="../class/jw.css" rel="stylesheet" type="text/css">
<SCRIPT type=text/javaScript>
function doZoom(size){
document.getElementById('zoom').style.fontSize=size+'px'}
</SCRIPT>
</head>
<body>
<span id="zoom">

<a name="MENU-top"></a>

<div class="top-bt">
<div class="top-left">大乘五大部外重译经·第0252部</div>
<div class="top-center">佛说慧印三昧经一卷</div>
<div class="top-right">吴月支优婆塞支谦译</div></div>
<div class=top-bm>
<div class=bm-bt><div class=bm-jbt>· 经名 · 卷数 · 跋序</li></div><div class=bm-jbt-left><div class=bm-jbtbm>· 品名 · 品数 · 译作者</li></div>
<div class=bm-zt>字体：<A href="javascript:doZoom(18)">大</A> <A href="javascript:doZoom(16)">中</A> <A href="javascript:doZoom(15)">小</A></div></div></div>
<div class=bm-bt><div class=bm-jbt><a href="0252.htm#j0252-1">佛说慧印三昧经一卷</a></div></div></div>
<div class="jwzw">
<div class="jwbt-box"><div class="jwbt"><a name=j0252-1><a href="0252.htm#MENU-top">佛说慧印三昧经一卷</div></div></a></a>
<p>　　闻如是。一时佛在罗阅只耆阇崛山中。与摩诃比丘僧千二百五十比丘俱。菩萨有四十亿人。皆逮得陀邻尼。悉得诸三昧。皆逮得空法。皆得寂无想法。悉逮得不动摇愿。悉得无所著陀邻尼行。得无央数陀邻尼门。佛尔时便三昧三摩越。[火*霍]然无色。不可见不可得。如虚空不可知。无所住不可得。无吾无作。亦无来亦无去。亦非住亦非止。亦非偶亦非不偶。亦非身。亦非忧亦非喜。亦非心亦非不随心。亦非行所语。亦不有是语空。亦非着。佛尔时作是三昧三摩越。便不见佛身。亦不可得想。佛身佛心意。亦不可得想。亦不见中衣外衣及与坐。亦不见经行时。亦非声。尔时三昧咸神照三千大千日月。于是三千大千佛刹诸日月光明皆为覆蔽不见。诸摩尼宝诸踰填宝。诸天及天坐。诸释梵所有名香。悉为其歇。是皆三昧威神力之所蔽隐。三千大千刹土。但闻是三昧香。照于诸佛刹。其中人民眼不为遮迦和摩诃遮迦和。及须弥山诸黑山之所覆蔽。尔时便有七宝交露。覆盖三千大千刹土。一切诸佛刹及与竹园。耆阇崛山。若干种华悉遍布满其中。其地悉平等。地为生莲华。其华大如车轮。一华者有十万叶。其花上悉有七宝盖。摩竭提国界地。悉为柔软如天綩綖。有东方恒边沙佛等。遣无央数一生补处菩萨。令到沙诃楼陀刹土。有多陀竭阿罗诃三耶三佛。名为释迦文。今现在一切诸佛境界。深入多陀竭慧印三昧三摩越。若有菩萨积累功德。奉行六波罗蜜。百劫除沤和拘舍罗。不如一时闻是三昧。诸菩萨即受其佛教。持神足飞到竹园中。前为佛作礼。皆却坐莲花上。如是南方恒边沙佛等。亦复遣无央数菩萨。西方北方东南方西南方西北方东北方上方下方。如是恒边沙诸佛等。各复遣无央数一生补处菩萨。令到沙呵楼陀刹土。有陀竭阿罗诃三耶三佛。名为释迦文。今现在一切诸佛境界。深入陀竭慧印三昧三摩越。若有菩萨积累功德。奉行六波罗蜜。百劫除沤和拘舍罗。不如一时闻是三昧。诸菩萨即受其佛教。持神足飞到竹园中。前为佛作礼。皆却坐莲华上。尔时于是三千大千刹土。诸比丘僧及诸菩萨。所在远方皆来会于竹园在于佛前。尔时无央数菩萨。及四十亿比丘菩萨。皆来会于竹园。用是三昧威神故。于是三千大千刹土。诸释诸梵诸摩夷亘天。诸遍净天。一切诸龙王。诸鬼神王。诸犍陀罗王。诸阿须轮王。诸迦留罗王。诸真陀罗王。诸摩睺勒王。是诸王皆各从无央数官属来到佛所。前为佛作礼却住一面。尔时于是三千大千刹土。诸天及人非人。从下上至二十八天。中无空缺皆悉遍满。尊弟子舍利弗罗。摩诃目迦兰。拘提迦栴延。邠耨文陀尼弗罗等。即到文殊师利前。问文殊师利言。佛向者三昧三摩越。今皆不见不知所至到处。愿为吾等说之。文殊师利答舍利弗罗言。仁者智慧而具足。何以不各各自三昧共推索无央数佛刹。知佛身何如行。即时舍利弗罗等。各各自三昧共推索无央数佛刹。了不见佛身。亦不知所至到处。舍利弗罗等。即从三昧起。复前问文殊师利言。吾等以各各三昧。推索无央数佛刹。亦不见佛身。亦不知所凑。愿欲闻知惟为说之。文殊师利言。贤者舍利弗罗等。不知佛所至到处者。悉且安坐。佛须臾顷自当来还。尔时佛从慧印三昧起。便动三千大千佛刹。舍利弗罗等。便前白佛言。佛住何三昧。吾等以智慧眼推索佛。了无有能知其处者。佛语舍利弗罗言。佛所至到处。非若阿罗汉辟支佛等所可知。独佛自知之耳。所以者何。无念不动不摇故。</p>
                      <p>　　舍利弗罗。佛身有百六十二事。难可得知。何等百六十二事。非身。无作。无起。无减。未常有。无有比。亦无所比。亦无行。亦无所至不可知。亦无习一切净。无所有。亦不有。亦不行。亦不住。亦非生。亦非受。亦非闻。亦非见。亦非香。亦非味。亦非细滑。亦无往启。亦无还答。亦非启答。亦非心。亦非念。亦非心。心念离于心心等。心无所等。无所与。无来。无去。亦非润。亦非泽净。不复有。亦非恐。亦非惧。亦非动。亦非摇。亦无造。亦无成。亦非满。亦非不满。亦非见。亦非明。亦非不明。亦非冥。亦非不冥。亦非灭。已离灭。于灭中净。复净清净。于色无所有。无爱欲。一切非我。离于非我。住无所住。亦无处。亦无从。亦非无从。亦非法。亦非不法。亦非福田。亦非不福田。亦非尽。亦不可尽。无所有。离于无所有。远离于字。远离于向。远离于教。远离于行。远离于念。亦非祸。亦非不祸。亦非量。亦非不量。亦非来。亦非去。亦非双。亦非不双。亦非猗。亦非不猗。亦非相。亦非不相。无有相能现相。无诸入。亦非着。离诸着。一切人令得信。不受入住。于谛谛复谛。一切非我度。无所度。净无所净。度厄难为无所度。所说不说二无所等。于等无所等。无量等。与空等。无处等。无生等。不可得等。所安无所安。寂复寂。寂明中复明。于行无转能转行。一切断诸所著。诸法谛无有二。从本来无所有。所觉者已谛觉。已度于一切行。行所度无所度。亦非是。亦非不是。亦非长。亦非短。亦非圆。亦非方。亦非身。亦非体。亦非入。亦无所入。亦非世。亦非世所有。亦未曾有见者。亦未曾有知者。亦非去。亦非不去。亦非世因缘。亦非不世因缘。如是身不可获。亦非有。亦非无。亦无有去。亦无有来。亦非心念。亦非忧。亦非作。亦非不作。亦非诤。亦非不诤。亦非泥洹。亦非不泥洹。亦非行。亦非不行。是为百六十二事。</p>
                      <p>　　佛告舍利弗罗言。佛身如是。欲想视佛身无有能见者。所以者何。佛身不可以想见知。佛尔时欲旷大慧印三昧。于十方便说偈言。</p>
                      <p>　　是身亦非身　　于身已度脱<br>
　　亦无作无有　　坏亦无所得<br>
　　一切诸法相　　双亦非不双<br>
　　欲见诸佛身　　所处皆如是<br>
　　不是非不是　　非忧非不忧<br>
　　不取亦不放　　不等亦不长<br>
　　不乐亦不住　　一切无从生<br>
　　佛身已如是　　便能致安隐<br>
　　亦非作不可　　获空无有想<br>
　　亦非色心无　　有我亦非一<br>
　　于受无所受　　于有无所有<br>
　　一切诸正觉　　其身谛如是<br>
　　不刚亦不弱　　无瑕亦不秽<br>
　　不断亦不连　　不有亦不坏<br>
　　亦无所得于　　多少无所亡<br>
　　欲见诸佛身　　一切无尘垢<br>
　　不见亦不闻　　非香无细滑<br>
　　不知亦不动　　譬之若如影<br>
　　住形于一切　　晓诸着人心<br>
　　佛已成其身　　一切各如是<br>
　　非身亦非体　　非等亦非谛<br>
　　非净非不净　　诸根无所有<br>
　　不藏非不藏　　譬如水中月<br>
　　欲见诸佛身　　一切悉如是<br>
　　身复与身从　　因缘本自然<br>
　　不生亦不灭　　无来亦无往<br>
　　不见于三界　　然现若如幻<br>
　　欲见诸佛身　　不动亦不摇<br>
　　非声亦非诤　　非默亦非寂<br>
　　非获未常有　　不有亦无彼<br>
　　譬如虚空本　　自然无所有<br>
　　见佛已如是　　昼夜当供养<br>
　　一切及十方　　亿千诸佛刹<br>
　　上至廿八天　　满中诸珍宝<br>
　　悉以供养所　　乃至无数劫<br>
　　不如书是经　　其福出彼上<br>
　　譬如恒边沙　　复倍无数劫<br>
　　展转于其中　　常等行慈心<br>
　　不如晓了惠　　解是印三昧<br>
　　如是无数载　　其德过彼上<br>
　　若在五道中　　展转无数劫<br>
　　如是若干劫　　一切能悉忍<br>
　　不如一时慧　　解是印三昧<br>
　　其福如芥子　　在于须弥边<br>
　　若人在三界　　生已便长大<br>
　　一切悉戴之　　能忍无数劫<br>
　　其身不以劳　　不用作勤剧<br>
　　如是悉能忍　　不如解三昧<br>
　　譬人生悉遍　　复多于劫数<br>
　　其百劫中沙　　一切以为数<br>
　　不如昼夜力　　行是印三昧<br>
　　其福欲譬之　　不可以比慧<br>
　　其如是智者　　常与行相随<br>
　　于无数劫中　　譬之如一尘<br>
　　能谛晓了是　　慧印三昧者<br>
　　其福欲譬之　　若海取一滴<br>
　　莫持色相好　　想视欲见佛<br>
　　莫如著有者　　欲见多陀竭<br>
　　如须菩提所　　见者为见佛<br>
　　见佛已如是　　一切无三千</p>
                      <p>　　如是舍利弗罗。多陀竭慧印三昧。诸菩萨摩诃萨。于十方无所挂碍。悉使愿欲见诸佛。当内至意昼夜行是三昧。便见一切十方诸菩萨无央数行三昧门。住于无所挂碍法。是为陀邻尼所猗门。从是中成其相。从是中成其好。如是行者诸罪盖悉得除。诸魔事悉已过。佛所说皆审谛。佛所住及所语。无空缺悉具足。身所行无瑕秽。意念所行净无垢。若欲晓佛所行。欲解了一切人意。令各得其所。欲起愿成佛刹者。当行是三昧。欲得佛顶中光明者。欲起比丘僧者。欲庄严其刹土者自在所欲作所欲行。当奉行是三昧。所以者何。譬如一切药树在所。求索悉具足。是三昧亦如是。菩萨于是三昧中。所求索亦悉具足。佛尔时便说偈言。</p>
                      <p>　　无上慧为慧王　　慧能散诸欲着<br>
　　是尊慧入慧门　　是印经无量慧<br>
　　知根行住智地　　智无碍智去冥<br>
　　智消着智说法　　经如日照三界<br>
　　常等行于三昧　　一切着谛所断<br>
　　诸三昧慧印将　　诸佛者等是种<br>
　　欲得宝度无极　　愿福相福神足<br>
　　志所愿从是得　　是三昧诸佛乐<br>
　　王乐国及臣下　　宝无上宝如来<br>
　　淫怒垢悉消除　　宝三昧说是经<br>
　　从我学恭敬意　　持净清除吾我<br>
　　勇猛者坏生死　　持谛法得三昧<br>
　　慧能说所当说　　持是慧智能多<br>
　　慧能放光明遍　　是经者慧之门<br>
　　等能降尽吾我　　六十二诸所疑<br>
　　到佛门无恐惧　　便从是相好具<br>
　　三尊中佛为尊　　独能说七觉意<br>
　　为懈怠示现法　　是三昧不可尽<br>
　　一切法当广说　　入无低陀邻尼<br>
　　持是法入十方　　陀邻尼譬如海<br>
　　于是中成施与　　戒忍辱及精进<br>
　　禅智慧不可尽　　住是经成无极<br>
　　莫恐惧施罪地　　及诸魔与恶道<br>
　　行三昧无能害　　如所愿得为佛<br>
　　菩萨住于是法　　以十方为明证<br>
　　其来者索法器　　持是经得法住<br>
　　过去佛经是母　　当来者亦从是<br>
　　现在佛从是出　　行是者为佛子<br>
　　罪垢除行不转　　过第七住法去<br>
　　其有住是经者　　便具足诸佛宝</p>
                      <p>　　说是法时。三十恒边沙等诸菩萨。皆得是三昧。六十八那术他菩萨。诸罪盖皆除悉住阿惟越致地。皆得不可尽陀邻尼所入声。六十亿天与人。从本已来未曾起菩萨意。今皆发阿耨多罗三耶三菩提心。闻是三昧皆悉愿乐。愿乐已后。便住阿惟越致地。当为阿耨多罗三耶三菩提。佛尔时便授其决。却后三十亿百千劫。皆当为佛。号名离于恐怖。诸菩萨各自起愿。便得无所从生法忍。然后于其刹土。悉得为佛。皆同一字。佛尔时三昧遍视众会。告文殊师利言。以是故。文殊师利。菩萨欲护我法者。当作无所著住。当悔当持当说之。常当清净独处。不当有所猗。文殊师利。便从坐起整衣服。以头面着地。为佛作礼。白佛言。我能忍护是无所著法。于菩萨道无吾无我。不有亦未曾有。不见亦不闻。不得亦不亡。尔时众会中。三十亿菩萨。皆叉手起住。白佛言。我等能忍是无数阿僧祇劫。拥护菩萨行。诸菩萨。各以身上衣供养佛。便即起愿。佛语弥勒菩萨言。念若本所愿行。于后当持是法。于是三十亿菩萨中。八千菩萨能持是法耳。其余菩萨者。皆刚强不能持法。于后皆当乱我法。亦不悔亦不持。弥勒有七事起菩萨意。何等为七事。一者起菩萨意。二者法欲尽时护法使不尽。起菩萨意。三者为十方人非人起哀。起菩萨意。四者见菩萨便起菩萨意。五者施与起菩萨意。六者见他人起菩萨意。便效起菩萨意。七者闻佛身有三十二相端正人向赞叹。便起菩萨意。弥勒。是为七事。其可起怛萨阿竭菩萨意。其护法使不尽。其哀十方人非人起菩萨意。是三昧辈能护菩萨意。疾得阿惟越致。其四辈起菩萨意者皆为刚强菩萨。佛语弥勒菩萨言。有五法住。疾得阿惟越致。何等为五法。一者等心于十方人非人。二者无所适莫于他人财宝。三者其有说经法者。没命从后终不说其恶。四者其有供养衣被。若床卧具病瘦医药。所当得者适无所慕。五者深入微妙法中。是为五法。菩萨住知是阿惟越致菩萨相。复有五法。菩萨住为刚强。何等为五法。一者面目无好色。二者所作皆怯弱。三者悭贪。四者谕谄。五者口但道空。是为五法住菩萨刚强相也。复有五法。菩萨住知是阿惟越致法。何等为五法。一者无我。二者无人。三者不处法有二。四者不着于菩萨。五者不持想视佛。是为菩萨五法住。疾得阿惟越致。佛尔时便说偈言。</p>
                      <p>　　不当贡高　　及与嫉妒　　妄造非说<br>
　　索人长短　　亦非口语　　及与怯弱<br>
　　如是曹人　　不能护法　　若有行者<br>
　　在于空闲　　能忍微妙　　不但口言<br>
　　譬若如犀　　常乐独处　　如是曹辈<br>
　　能护后法　　常喜独处　　乐于清净<br>
　　譬如怖禽　　乐在深山　　不乐供养<br>
　　譬如虚空　　如是人者　　能护尊法<br>
　　朽弃躯体　　及与寿命　　何况世间<br>
　　所有珍宝　　力行精进　　于无所著<br>
　　如是法器　　能护后法　　于后来世<br>
　　当有是人　　当自说言　　我菩萨行<br>
　　志意迷乱　　着于世间　　不能奉行<br>
　　护于明法　　我念宿命　　提和竭佛<br>
　　过于尔时　　八十亿劫　　尔时有佛<br>
　　号为光明　　为一切人　　说是三昧<br>
　　第一大会　　八十那术　　第二会六<br>
　　七十那术　　第三会七　　十三那术<br>
　　皆悉逮得　　阿惟越致　　其佛寿命<br>
　　住世一亿　　项中光明　　七十踰旬<br>
　　比丘僧数　　九十九亿　　逮得自在<br>
　　皆阿罗汉　　尔时有王　　典主人民<br>
　　名为慧上　　是遮迦越　　尔时纵广<br>
　　阎浮利地　　其里数计　　二万踰旬<br>
　　四天其数　　皆悉如是　　王有采女<br>
　　六十亿人　　其子千人　　皆悉具足<br>
　　其国土名　　极乐无厌　　王治诸国<br>
　　二万郡县　　国中人民　　各有戏园<br>
　　常乐安隐　　五谷自然　　譬如天上<br>
　　无所不有　　尔时尊王　　于梦中闻<br>
　　有佛于世　　名为光明　　从梦悟起<br>
　　便到佛所　　从诸臣下　　六十亿乘<br>
　　尔时从佛　　闻是尊经　　微妙三昧<br>
　　诸佛奥藏　　便以诸国　　奉上与佛<br>
　　所当供养　　无所乏少　　一切诸国<br>
　　为佛供养　　立起讲堂　　用栴檀香<br>
　　一切讲堂　　具人供养　　所可经行<br>
　　金薄布地　　具足于八　　万四千岁<br>
　　不起王事　　但供于佛　　不乐睡卧<br>
　　勤力事尊　　亦不起俗　　无爱于国<br>
　　设使有人　　说王功德　　日日说之<br>
　　不能究竟　　所可供佛　　不可称数<br>
　　所以者何　　悕望三昧　　便即独处<br>
　　内自思惟　　今是三昧　　甚深微妙<br>
　　今我不可　　在于饮食　　欲得悕望<br>
　　成是三昧　　便即弃国　　剃去须发<br>
　　因入深山　　受行正戒　　于三千岁<br>
　　无有休息　　行是三昧　　未尝睡卧<br>
　　佛天中天　　中间所道　　所可说法<br>
　　皆悉启受　　其光明佛　　般泥曰后<br>
　　国县起塔　　六十四亿　　诸塔供养<br>
　　各五百盖　　七宝交露　　及与香华<br>
　　诸天缯彩　　及与帐幔　　挂树灯火<br>
　　各有八千　　约省饮食　　以为节度<br>
　　积累其数　　八十万岁　　为一切人<br>
　　说印三昧　　未常从人　　有所悕望<br>
　　若人赞叹　　不用为喜　　何况于世<br>
　　当有爱欲　　若有请者　　意常远离<br>
　　至心内行　　常护后法　　七十那术<br>
　　与八十亿　　于是数中　　世世逢佛<br>
　　如是计数　　供养无极　　常遇明法<br>
　　得是三昧　　若有起意　　护菩萨行<br>
　　其欲学者　　当如我学　　不蓄财宝<br>
　　欲解微妙　　内行至意　　无有虚饰<br>
　　后来世人　　当自说言　　我所作业<br>
　　是菩萨行　　欲得供养　　非求法者<br>
　　住在有中　　言一切空　　亦不晓空<br>
　　何所是空　　内意不除　　所行非法<br>
　　口但说空　　住在有中　　说菩萨行<br>
　　我无所疑　　时王慧上　　阿弥陀是<br>
　　尔时千子　　是劫得佛　　今大众会<br>
　　于我前者　　时皆弃家　　悉为比丘<br>
　　我念宿命　　无数佛时　　住于名字<br>
　　常作沙门　　佛所说经　　皆悉讽诵<br>
　　奉行空事　　猗在有中　　如是作行<br>
　　不可称数　　持想猗住　　供养诸佛<br>
　　供养如是　　不得慧行　　转意作行<br>
　　便向慧门　　却后与提　　和竭佛会<br>
　　断吾狐疑　　便见平等　　尔时封拜<br>
　　得谛要决　　当于后世　　人中为佛</p>
                      <p>　　尔时瓶沙王第一夫人。名为拔陀斯利。阿阇世之母也。亘那腊者拘邻之女也。瓶沙王第一夫人拔陀斯利。便从坐起。前到佛所为佛作礼。以杂彩珠衣及五百七宝华盖供养于佛。便自说言。我于后来世当解是三昧。当持是三昧。其有持是法者。比丘比丘尼优婆塞优婆夷。我当拥护之。衣被饮食床卧具病瘦医药。教一切人发菩萨意。不诽谤于空法。不但口说空。朽身不惜寿命。何况世间所有。尔时瓶沙王宫中八千采女。及摩竭提国中六万优婆夷。闻是三昧。皆发菩萨意。皆悉愿乐是三昧。然其后世皆当持是法。佛尔时便笑。若干种色光。色色各异从口中出。青黄赤白遍照无央数佛刹。皆覆蔽日月之明。还绕身三匝。便从顶上忽然不现。尔时拔陀斯利。便于佛前赞叹佛。而说偈言。</p>
                      <p>　　在人中无有上　　于行中无所等<br>
　　今三界无有比　　佛威神如盛华<br>
　　如飞鸟在虚空　　若欲笑一切可<br>
　　所可说皆柔软　　悉饱满于十方<br>
　　口所说如莲华　　人中上悉与眼<br>
　　今所说无不可　　声软好如梵天<br>
　　今佛笑当何感</p>
                      <p>　　佛尔时。为瓶沙王夫人拔陀斯利亘那腊。说偈言。</p>
                      <p>　　我自念无央　　数恒边沙劫<br>
　　尔时于世有　　佛名为福明<br>
　　教授世间住　　寿六十七劫<br>
　　尔时法王众　　僧复无央数<br>
　　时有遮迦越　　王名为慧刚<br>
　　王有两夫人　　一名为月明<br>
　　于欲无所索　　诸法无所著<br>
　　弃家行学道　　一亿岁护法<br>
　　如是不可计　　于无数诸佛<br>
　　法欲尽时生　　彼护于后法<br>
　　然后来世世　　恒边沙佛等<br>
　　当复于彼处　　生护于后法<br>
　　遮迦越慧刚　　王于阿閦佛<br>
　　与诸夫人数　　皆生于彼国<br>
　　悉已护法寿　　终后为男子<br>
　　生须摩诃提　　见阿弥陀佛<br>
　　八千婇女及　　摩竭优婆夷<br>
　　若法欲尽时　　常当护佛法<br>
　　寿终后皆得　　卅二相如佛<br>
　　坐于莲华到　　阿弥陀佛前<br>
　　是诸婇女供　　养当如慧王<br>
　　然于后来劫　　一切无爱欲<br>
　　便于后来劫　　一切当为佛<br>
　　教授诸天人　　为其说正法<br>
　　是时佛刹中　　亦无有魔事<br>
　　其刹无爱欲　　亦无三恶道<br>
　　常以无央数　　诸菩萨为僧<br>
　　亦不闻道有　　阿罗汉之名<br>
　　若有人欲护　　于诸佛法者<br>
　　不求欲得名　　闻及与寿命<br>
　　如是行住者　　疾近为菩萨<br>
　　自在其意愿　　欲起何刹土<br>
　　若等诸菩萨　　当起恭敬意<br>
　　我起恭敬意　　无所猗护法<br>
　　作是行者便　　得去离生死<br>
　　莫于世间作　　习贪着于欲<br>
　　我所以于无　　数劫以妻子<br>
　　舍国及头目　　用索佛法故<br>
　　无行者用供　　养故坏佛法<br>
　　便展转起诤　　欲得供养故<br>
　　时坐八十亿　　人垂泪而言<br>
　　若法尽时吾　　等当护后法<br>
　　说经动三千　　刹诸天散华<br>
　　快善哉世间　　人乃闻是经<br>
　　一切恒边沙　　无数诸佛刹<br>
　　满中诸珍宝　　悉以供养佛<br>
　　不如一时信　　解是印三昧<br>
　　其福欲譬之　　不可以比慧<br>
　　不用力及强　　可得菩萨行<br>
　　闻佛尊正法　　便起菩萨意<br>
　　其有起恭敬　　于是尊经者<br>
　　作行如是者　　便疾得为佛</p>
                      <p>　　尔时弥勒菩萨白佛言。后当有几人能受持是三昧者。佛语弥勒菩萨言。弥勒。若有后来世人。持想起功德者。设使我说若便不乐。弥勒菩萨白佛言。愿佛愍伤一切人故。唯为说之。若有诸菩萨谛欲学者。菩萨当护其行令无缺减。于阿耨多罗三藐三菩提心。佛语弥勒菩萨言。若有菩萨。于百佛已起菩萨意。然后坏败菩萨行。若有菩萨。于千佛已起菩萨意。然后复起菩萨意。诽谤方等经亦不解。若于十万佛已起菩萨意。然后亦复起菩萨意。不诽谤方等经。亦不讽诵读之。若于百万佛已起菩萨意。然后亦复起菩萨意。不诽谤方等经。亦不讽诵读之。若于一亿佛已起菩萨意。然后亦复起菩萨意。闻方等经书之。于其中不晓了。若于十亿佛已起菩萨意。然后亦复起菩萨意。得方等经。书之讽诵读之亦不能得法忍。亦不能得是三昧。亦不乐是三昧。若于八十亿佛闻是三昧。持之讽诵读之。已于八十亿佛前。皆起菩萨心。得方等经。持之书之讽诵读之。得是三昧。坚持无瑕秽奉行之。终不为魔所得。不为罪所盖。若于阿僧祇劫中。所作诸罪。若头痛便除其罪。若乱意。若见诽谤。若见轻易。若少得供养。于一世皆毕其宿命罪。若供养阿僧祇佛。然后终不怯弱心坚住内晓了。若菩萨有恶道罪。然后所生不端正。便除其罪。若多病瘦。若不为人所敬。生于卑贱家。生于见轻易家。生于贫穷家。生于边远家。生于悭贪家。生于外道家。生与怨憎不可共会。与不解意共会。心多忧念。在国国相攻伐处生。在郡郡相攻伐处生。在县县相攻伐处生。在聚聚相攻伐处生。于种姓诸家相攻伐处生。所可处相攻伐处生。不见善知识。不数闻法。不能得衣被饭食床卧具病瘦医药。既得少少耳。所说可于凡人不可长者。亦不能解了其意。于功德不能致得增益。数在于谴过中。数为他人所乱。不能得所便供养。若得闻法不解。若见恶梦于梦中除其宿罪。为罪垢所可摧。魔所可作不觉魔事。常与不可共会。若有好衣被食饮。一切诸可持与他人。若于百佛手。自作功德心无瑕秽。尔时皆坏败。以是故谛复谛内起好心。可当忍者一切僧那僧涅。于深微妙法坚住于行行。于后来世人。当持是法。尔时可意王菩萨与文殊师利菩萨。及六十贤者。留于后世令护后法。佛尔时便说偈言。</p>
                      <p>　　莫行谀谄　　猗有所著　　当正其意<br>
　　持慧行住　　深行微妙　　住不动忍<br>
　　当作是行　　疾求三昧　　莫作谄猗<br>
　　远离着垢　　莫贪诸有　　乐于所诤<br>
　　当行平等　　譬如虚空　　如是行者<br>
　　十种力宝　　常当坚意　　住于菩萨<br>
　　当学微妙　　佛之奥藏　　一切诸受<br>
　　慧意无欲　　已有是行　　得宝三昧<br>
　　常当等心　　于诸憎爱　　视善知识<br>
　　如见诸佛　　乐于施与　　内行平等<br>
　　有是行者　　疾晓三昧　　慧经光明<br>
　　不可尽宝　　住是三昧　　不可胜数<br>
　　是经之明　　过于日光　　故说是经<br>
　　当入尊慧　　譬如日月　　诸宝灯明<br>
　　若如冬月　　高山上雪　　譬如释梵<br>
　　及与四天　　是经光明　　出于彼上<br>
　　是经除结　　及与意罪　　降伏众魔<br>
　　便得安隐　　神足彻视　　得知宿命<br>
　　晓知一切　　人意所欲　　我念宿命<br>
　　无数劫时　　爱欲悉尽　　一切无余<br>
　　时佛赞叹　　说是印经　　当如我学<br>
　　疾得不久　　若有行者　　谛知空虚<br>
　　内意晓空　　其本自然　　作是行者<br>
　　为着于空　　持法行者　　远离于空<br>
　　我泥曰后　　人当说言　　一切诸法<br>
　　视之若梦　　若持诸法　　欲有所譬<br>
　　其意所起　　故为是着　　空无有生<br>
　　亦无作者　　亦无来者　　不见有住<br>
　　不行是法　　着于有中　　便自说言<br>
　　我已知空　　得善知识　　从其闻法<br>
　　衣毛竖起　　泪出如言　　今师实尊<br>
　　是贤者人　　转后便说　　百恶之言<br>
　　多有卑贱　　贫穷之人　　望供养故<br>
　　便自称誉　　求安名闻　　因作沙门<br>
　　污乱正教　　持法弟子　　猗于佛道<br>
　　便作沙门　　作菩萨行　　不住菩萨<br>
　　譬如海边　　遥视彼岸　　行不具者<br>
　　非是菩萨　　若在空闲　　言我行净<br>
　　于其内行　　不住清净　　常望供养<br>
　　亲近厚善　　便自说言　　我是沙门<br>
　　若于我道　　作沙门者　　住于佛法<br>
　　如水莲华　　于是经中　　行之如法<br>
　　有是行者　　能护佛法　　今可意王<br>
　　当受我教　　莫作着行　　如世间人<br>
　　远离世俗　　可得佛好　　以故嘱若<br>
　　可护后法　　譬如那术　　刹土中人<br>
　　取恒边沙　　皆悉种之　　一一诸沙<br>
　　皆或为实　　是一实者　　成一恒沙<br>
　　如是计数　　千反种之　　如是转计<br>
　　诸恒边沙　　计数如是　　过若干刹<br>
　　举一沙者　　以为计数　　以是计数<br>
　　东方如是　　是沙计数　　皆令使尽<br>
　　十方一切　　皆悉如是　　如是刹数<br>
　　诸佛满中　　一一诸佛　　各数如是<br>
　　一切诸佛　　有万种声　　于无央数<br>
　　恒边沙劫　　说经功德　　无有尽时<br>
　　若人有行　　于是经义　　常当内意<br>
　　住是经法　　当谛奉行　　如上所说<br>
　　是经道慧　　无有边幅　　譬如芥子<br>
　　在须弥边　　若人从海　　取水一滴<br>
　　说经功德　　其譬如是　　见经尊故<br>
　　作无著行</p>
                      <p>　　尔时可意王菩萨。与文殊师利及六十贤者。白佛言。法名为法。何等为法。宁可得知法貌不。佛语可意王菩萨。与文殊师利及六十贤者。法法名善男子无作之貌也。无作者为何等貌也。不可得之貌也。不可得者为何等貌。不可尽之貌也。不可尽者为何等貌。无所起之貌也。无所起者为何等貌也。无所灭之貌也。无所灭者为何等貌。无所获之貌也。无所获者为何等貌。无所猗之貌也。无所猗者为何等貌。无所处之貌也。无所处者为何等貌。无所出之貌也。无所出者为何等貌。不动摇之貌也。不动摇者为何等貌。离于动摇之貌也。离于动摇者为何等貌。无心之貌也。无心者为何等貌。无念之貌也。无念者为何等貌。无二之貌也。无二者为何等貌。平等之貌也。平等者为何等貌。非有之貌也。非有者为何等貌。无所住之貌也。无所住者为何等貌。无所行之貌也。无所行者为何等貌。无懈怠之貌也。无懈怠者为何等貌。法无处所之貌也。法无处所者为何等貌。泥洹之貌也。文殊师利白佛言。设使是法展转不相知。何所法当尽者。令吾等护后法。佛语文殊师利菩萨言。起法法想者欲得度。欲得度者住于法。住于法者便处二法。处二法者为灭法之行也。法亦不灭亦非不灭。我今若等护是后法。佛尔时便说偈言。</p>
                      <p>　　已住吾我　　便言有世　　持想作行<br>
　　欲脱于世　　起是念者　　为住二法<br>
　　是为惑事　　非正法行　　法无作者<br>
　　亦无坏者　　不可见知　　亦无人所<br>
　　着于有者　　因起想行　　便自说言<br>
　　我已忍空　　起想念空　　是为非法<br>
　　法无所有　　便行有法　　一切所起<br>
　　为无所有　　于行寂然　　是为法印<br>
　　于想有动　　便即自缚　　法本清净<br>
　　便起有法　　一切诸法　　譬若如响<br>
　　着于有者　　便处二法　　清净慧法<br>
　　慧不得慧　　于慧慧中　　无有逮者<br>
　　一切不见　　可起习者　　痴慧皆空<br>
　　俱无所有　　若使自然　　当有所有<br>
　　便可灭坏　　就于泥洹　　设使诸法<br>
　　有所住处　　人与非人　　皆为泥洹<br>
　　若人于世　　自取自放　　是想非想<br>
　　而求泥洹　　自起吾我　　一切皆尔<br>
　　所起诸法　　亦无识念　　愚痴与智<br>
　　于是二事　　语从口出　　为无所有<br>
　　起想行者　　便惑其中　　坏灭生死<br>
　　欲求泥洹　　心不知心　　其本自然<br>
　　于本自然　　亦不知心　　一切诸法<br>
　　自然如梦　　能欲起行　　持有作谛<br>
　　起有法者　　非是谛行　　灭行法者<br>
　　非是谛法　　假令灭行　　为是谛者<br>
　　诸起有法　　皆当为佛　　佛所觉者<br>
　　为无所觉　　所可说法　　为无所说<br>
　　所可度人　　为无所度　　佛为谛见<br>
　　无所起法　　设使泥洹　　当为是色<br>
　　佛诸弟子　　悉当在中　　假令泥洹<br>
　　为常住法　　大哀四等　　皆成蠕动<br>
　　一切人人　　不能相见　　于世自号<br>
　　持我作人　　谛视世间　　无我无人<br>
　　空无所著　　是为泥洹　　偶皆言者<br>
　　自呼为谛　　坏败灭受　　欲得为道<br>
　　已不起法　　便为一法　　持有行法<br>
　　处是四谛　　诸佛所处　　皆处一法<br>
　　坐于佛树　　何有四谛　　如是行者<br>
　　不晓菩萨　　作行如是　　坏败佛法<br>
　　作沙门者　　当如其法　　所可爱欲<br>
　　不当蓄积　　欲成三昧　　谛其行者<br>
　　譬若如犀　　常乐独处　　八十亿佛<br>
　　人中之王　　行是三昧　　诸佛悉知<br>
　　若有尊天　　已见谛者　　昼夜拥护<br>
　　持法之人　　经不可尽　　照明一切<br>
　　入是法藏　　无端底门　　其有信行<br>
　　是三昧者　　常于梦中　　与诸佛会</p>
                      <p>　　佛尔时告文殊师利菩萨言。若有人欲得菩萨道者。菩萨当奉行是三昧。若欲成相若欲成好。十种力四无所畏十八法不共。若大哀无所著。欲得自然慧眼。若欲成比丘僧。若欲成菩萨。若欲成佛刹。若欲得慧陀邻尼一切人所可说声。欲离于世。欲知一切人所可道。欲得力。欲得晓了三昧。当奉行如上所教。即为如佛。如将如大将。如将中将。为一切上。为一切大哀。为怛萨阿竭。所可说。皆平等。无量等。与空等。无处等。所说等。人中上。所以者何。我住于是三昧。提和竭佛时。我已得佛道。文殊师利白佛言。设使提和竭佛时得佛道。何复为世间。佛告文殊师利菩萨言。用三事故在于世间。何等为三。一者作佛事。二者度十方人非人。三者不违本愿。我尔时已得佛道为泥洹已。佛尔时便说偈言。</p>
                      <p>　　行是三昧　　于无底念　　疾得为佛<br>
　　一切十方　　无央数佛　　护持法者<br>
　　便悉得闻　　无量无底　　诸经正教<br>
　　持是经者　　便得无极　　陀邻尼门<br>
　　欲知人声　　诸慧三昧　　当于是经<br>
　　四谛度脱　　无所著慧　　能伏诸有<br>
　　无起无灭　　无有处所　　能致清净<br>
　　便逮相好　　一切功德　　及十种力<br>
　　欲解微妙　　诸深慧法　　当行是经<br>
　　欲得解了　　一切世人　　堕于冥者<br>
　　欲谛教人　　除其淫怒　　清净行者<br>
　　当于是经　　昼夜勤力　　作无上行<br>
　　当乐精进　　于廿一日　　奉行印经<br>
　　莫持懈怠　　及与安隐　　欲求是法<br>
　　常持柔软　　无嫉妒意　　在于空闲<br>
　　以法施与　　持戒供养　　便得其愿<br>
　　等意自守　　示一切人　　以三昧经<br>
　　莫乐爱欲　　譬如莲华　　不着于水<br>
　　坚住精进　　譬如飞鸟　　在于虚空<br>
　　行是已后　　便得无极　　陀邻尼门</p>
                      <p>　　说是经时三千刹土六反震动。诸天亿百华香伎乐。及与幢幡缯盖交露。七宝璎珞金敷色华。及摩尼宝水精琉璃。以供养佛。一切尊天诸天玉女。及龙鬼神阿须伦迦留罗比丘僧优婆塞诸优婆夷。皆大欢喜。悉弃捐家。放舍所有妻子诸宝起菩萨意。于一那术说行菩萨不能究竟。其起菩萨意者。皆得阿惟越致。无央数恒边沙人皆得阿罗汉。十方诸飞来菩萨。皆得欢喜去。佛说是经法时。阿僧祇人皆发菩萨意。八十那术人皆得阿惟越致。三亿六万菩萨得是三昧。无央数人皆得阿罗汉道。可从十方诸来菩萨。皆得是三昧。佛尔时说经已竟。可意王菩萨。文殊师利。及六十贤者。瓶沙王夫人跋陀斯利亘那腊。诸天人民。龙鬼神阿须伦。闻经皆大欢喜。前为佛作礼而去。</p>
                      <div class="jw-bottom">
       <li><a href="0251.htm">上一部：乾隆大藏经·大乘五大部外重译经·佛说如来智印经一卷</A>
      <li><a href="0253.htm">下一部：乾隆大藏经·大乘五大部外重译经·佛说无极宝三昧经二卷</a></li></div></div>
     <div class="bottom-bt">乾隆大藏经·大乘五大部外重译经·佛说慧印三昧经</div></span></body></html>
