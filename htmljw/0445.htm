<!DOCTYPE HTML PUBLIC"-//W3C//DTD HTML 4.0 Transitional//EN">
<html>

<head>
<title>第0445部～僧伽吒经四卷</title>
<meta http-equiv="Content-Type" content="text/html; charset=utf-8" />
<meta content="Microsoft FrontPage 4.0" name="GENERATOR">
<meta name="ProgId" content="FrontPage.Editor.Document">
<meta name="viewport" content="width=device-width, initial-scale=1" />
<link href="../class/jw.css" rel="stylesheet" type="text/css">
<SCRIPT type=text/javaScript>
function doZoom(size){
document.getElementById('zoom').style.fontSize=size+'px'}
</SCRIPT>
</head>

<body>
<span id="zoom">

<a name="MENU-top"></a>

<div class="top-bt">
<div class="top-left">大乘单译经·第0445部</div>
<div class="top-center">僧伽吒经四卷</div>
<div class="top-right">元魏优禅尼国王子月婆首那译</div></div>
<div class=top-bm>
<div class=bm-bt><div class=bm-jbt>· 经名 · 卷数 · 跋序</li></div><div class=bm-jbt-left><div class=bm-jbtbm>· 品名 · 品数 · 译作者</li></div>
<div class=bm-zt>字体：<A href="javascript:doZoom(18)">大</A> <A href="javascript:doZoom(16)">中</A> <A href="javascript:doZoom(15)">小</A></div></div></div>
<div class=bm-bt><div class=bm-jbt><a href="0445.htm#j0445-1">僧伽吒经卷第一</a>
</div></div><div class=bm-bt><div class=bm-jbt><a href="0445.htm#j0445-2">僧伽吒经卷第二</a>
</div></div><div class=bm-bt><div class=bm-jbt><a href="0445.htm#j0445-3">僧伽吒经卷第三</a>
</div></div><div class=bm-bt><div class=bm-jbt><a href="0445.htm#j0445-4">僧伽吒经卷第四</a></div></div></div>
<div class="jwzw">
<div class="jwbt-box"><div class="jwbt"><a name=j0445-1><a href="0445.htm#MENU-top">僧伽吒经卷第一</div></div></a></a>
<p>　　如是我闻：一时，婆伽婆在王舍城灵鹫山中，共摩诃比丘僧二万二千人俱。其名曰：慧命阿若憍陈如、慧命摩诃谟伽略、慧命舍利子、慧命摩诃迦葉、慧命罗睺罗、慧命婆俱罗、慧命跋陀斯那、慧命贤德、慧命欢喜德、慧命网指、慧命须浮帝、慧命难陀斯那，如是等二万二千人俱。共菩提萨埵、摩诃萨埵六万二千人俱。其名曰：弥帝隶菩提萨埵、一切勇菩提萨埵、童真德菩提萨埵、发心童真菩提萨埵、童真贤菩提萨埵、无减菩提萨埵、文殊师利菩提萨埵、普贤菩提萨埵、金刚斯那菩提萨埵，如是等六万二千人俱。复有万二千天子，其名曰：阿畴那天子、跋陀天子、须跋陀天子、希法天子、栴檀藏天子、栴檀天子，如是等万二千天子俱。复有八千天女，其名曰：弥邻陀天女、端正天女、发大意天女、岁德天女、护世天女、有力天女、随善臂天女，如是等八千天女俱。复有八千龙王，其名曰：阿波罗罗龙王、伊罗钵龙王、提弥罗龙王、君婆娑罗龙王、君婆尸利沙龙王、须难陀龙王、须赊佉龙王、伽婆尸利沙龙王，如是等八千龙王俱。皆向灵鹫山，诣世尊所，头面礼足，右绕三匝，却住一面。<br>
            　　尔时，一切勇菩提萨埵、摩诃萨埵，从座而起，偏袒右肩，合掌向佛，白佛言：“世尊，唯愿世尊，演说正法利益众生。世尊，无量亿天众，无量亿婇女，无量亿菩提萨埵，无量亿声闻，皆悉已集，欲闻正法。世尊，如是大众皆欲闻法。惟愿如来、应供、等正觉，为说妙法，令长夜安隐，断诸业障。”<br>
            　　尔时，世尊赞一切勇菩提萨埵：“善哉！善哉！一切勇，能为大众请问如来如是之事。汝今谛听，善思念之，当为汝说。”<br>
            　　“唯然，世尊，愿乐欲闻。”<br>
            　　尔时，世尊告一切勇菩提萨埵：“有法门名《僧伽吒》。若此法门在阎浮提有人闻者，悉能除灭五逆罪业，于阿耨多罗三藐三菩提得不退转。一切勇，于汝意云何？若人闻此法门福德之聚，过于一佛福德之聚。”<br>
            　　一切勇白佛言：“云何世尊？”<br>
            　　佛告一切勇：“如恒河沙等诸佛如来所有福德，若人闻此法门，所得福德亦复如是。一切勇，若人得闻如是法门，于阿耨多罗三藐三菩提，一切不退转；见一切佛，一切得阿耨多罗三藐三菩提；恶魔不恼，一切善法皆得成就。一切勇，闻此法者，能知生灭。”<br>
            　　尔时，一切大众从座而起，偏袒右肩，右膝著地，合掌向佛，白佛言：“世尊，一佛福德有几量也？”<br>
            　　佛言：“善男子，谛听一佛功德！譬如大海水滴，如阎浮提大地微尘，如恒河沙等众生，悉作十地菩萨；如是一切十地菩萨所有福德，不如一佛福德之聚。一切勇，若人闻此法门，福多于此，算数譬喻所不能及。”<br>
            　　尔时，一切大众闻是说已，踊跃欢喜，多增福德。<br>
            　　时，一切勇菩提萨埵，白佛言：“世尊，何等众生渴乐正法？”<br>
            　　尔时，世尊告一切勇菩提萨埵、摩诃萨埵：“一切勇，有二众生渴仰于法。何等为二？一者、于一切众生，其心平等；二者、既闻法已，等为众说，心无希望。”<br>
            　　一切勇菩提萨埵白佛言：“世尊，闻何等法，得近菩提？”<br>
            　　“一切勇，渴仰闻法，得近菩提；常信乐听受大乘法者，得近菩提。”<br>
            　　尔时，人、天、诸龙、婇女，从座而起，白佛言：“世尊，我等渴法。愿佛世尊，满我所愿。”<br>
            　　尔时，世尊即便微笑，种种色光从口中出，遍照十方，上至梵世，还从顶入。<br>
            　　尔时，一切勇菩提萨埵，从座而起，偏袒右肩，右膝著地，白佛言：“世尊，以何因缘，如来现此希有之相？”<br>
            　　尔时，世尊告一切勇菩提萨埵：“于此会中一切众生，当得阿耨多罗三藐三菩提，成就一切如来境界，是故佛笑。”<br>
            　　一切勇菩提萨埵白佛言：“世尊，何因缘故，此会众生得阿耨多罗三藐三菩提？”<br>
            　　佛言：“善哉！善哉！一切勇，能问如来如是之义。一切勇，以愿胜故。一切勇，乃往过去无数阿僧祇劫，有佛世尊，号曰宝德如来、应供、正遍知、明行足、善逝、世间解、无上士、调御丈夫、天人师、佛世尊。一切勇，尔时我作摩纳之子。此会众生住佛智慧者，往昔之时悉在鹿中。我时发愿：‘如是诸鹿，我皆令住佛智慧中。’时鹿闻已，寻皆发言：‘愿得如是！’一切勇，此会大众，因彼善根，当得阿耨多罗三藐三菩提。”<br>
            　　尔时，一切勇菩提萨埵、摩诃萨埵，白佛言：“世尊，若有众生闻此法者，寿命几劫？”<br>
            　　佛言：“其人寿命，满八十劫。”<br>
            　　一切勇菩提萨埵白佛言：“世尊，劫以何量？”<br>
            　　佛言：“善男子，譬如大城，纵广十二由旬，高三由旬，盛满胡麻，有长寿人过百岁已，取一而去；如是城中胡麻悉尽，劫犹不尽。一切勇，又如大山，纵广二十五由旬，高十二由旬，有长寿人过一百岁，以轻缯帛一往拂之；如是山尽，劫犹不尽。是名劫量。”<br>
            　　时，一切勇菩提萨埵、摩诃萨埵，白佛言：“世尊，一发誓愿，尚得如是福德之聚，寿八十劫，何况于佛法中广修诸行！”<br>
            　　“善男子，若有闻此法门者，所得寿命满八十劫，何况书写读诵之者！一切勇，若有人以净信心读诵此法门，福多于前。九十五劫自识宿命，六万劫中为转轮王。于现在世，人所敬重，刀不能害，毒不能伤，妖蛊不中。临命终时，得见九十五亿诸佛，安慰之言：‘汝莫怖畏！汝在世时闻《僧伽吒法门》。’九十五亿佛，各将其人，至其世界。一切勇，况复有人得具足闻如是法门！”<br>
            　　尔时，一切勇菩提萨埵白佛言：“世尊，我当听受如是法门，得何福德？”<br>
            　　佛告一切勇：“如恒河沙诸佛如来所有福德，闻是经者，所得福德，亦复如是。”<br>
            　　时，一切勇菩提萨埵白佛言：“世尊，我听此法，心无疲厌。”<br>
            　　佛告一切勇：“善哉！善哉！汝能如是闻法无厌，我亦如是闻法无厌，况复凡夫心生厌想？一切勇，若有善男子闻此法门，生信心者，于千劫中不堕恶道，五千劫中不堕畜生，万二千劫不堕愚痴，万八千劫不生边地，二万劫中生处端正，二万五千劫常得出家，五万劫中作正法王，六万五千劫修行念死。一切勇，彼善男子、善女人，无少不善，恶魔不得其便，不入母胎。一切勇，闻此法门者，生生之处，九十五阿僧祇劫不堕恶道，于八万劫常得闻持，十万劫离于杀生，九万九千劫离于妄语，一万三千劫离于两舌。一切勇，如是法门，难值难闻。”<br>
            　　尔时，一切勇菩提萨埵、摩诃萨埵，从座而起，偏袒右肩，右膝著地，合掌白佛言：“世尊，谤此法者，其罪多少？”<br>
            　　佛告一切勇：“其罪甚多！”<br>
            　　时，一切勇菩提萨埵白佛言：“世尊，得几数罪？”<br>
            　　佛告一切勇：“莫问此事！善男子，若有于十二恒河沙诸佛如来起于恶心，若有谤者，罪多于彼。一切勇，若于大乘起恼心者，如彼众生被烧燋然。”<br>
            　　一切勇菩提萨埵白佛言：“世尊，如是众生，云何可救？”<br>
            　　佛告一切勇：“譬如有人，刀断其头，使医治之，涂以石蜜、酥油诸药，以用涂之。一切勇，于汝意云何？如是众生，还可活不？”<br>
            　　一切勇白佛：“不也，世尊。”<br>
            　　“一切勇，又如有人，刀害不断，若得良医治之则瘥。彼人瘥已，知其大苦：‘我今知已，更不复作恶不善业。’一切勇，若善男子念布施时亦复如是，离一切恶，集诸善法，诸善具足。譬如死尸，父母忧愁啼泣，不能救护；凡夫之人亦复如是，不能自利，不能利他，无依父母。如是，如是，一切勇，彼诸众生临死之时，无所依止。一切勇，无依众生有二种。何等为二？一者、作不善业，二者、诽谤正法。如是二人，临死之时，无依止处。”<br>
            　　时，一切勇菩提萨埵白佛言：“世尊，彼谤法者，生何道中？”<br>
            　　佛告一切勇：“谤法之人入大地狱，在大叫唤地狱一劫受苦，众合地狱一劫受苦，烧然地狱一劫受苦，大烧然地狱一劫受苦，黑绳地狱一劫受苦，阿鼻地狱一劫受苦，毛竖地狱一劫受苦，睺睺地狱一劫受苦。一切勇，谤法众生，于此八大地狱，满足八劫，受大苦恼。”<br>
            　　尔时，一切勇菩提萨埵、摩诃萨埵，白佛言：“世尊，大苦！大苦！我不能闻。”<br>
            　　尔时，世尊而说颂曰：</p>
            <p>　　“何故不能闻？ 此语甚可怖，<br>
            　　　地狱为大苦， 众生受苦痛。<br>
            　　　若造善业者， 则有乐果报；<br>
            　　　若造不善业， 则受于苦报。<br>
            　　　生则有死苦， 忧悲苦所缚，<br>
            　　　凡夫常受苦， 无有少乐时。<br>
            　　　智慧人为乐， 能忆念诸佛，<br>
            　　　信清净大乘， 不堕于恶道。<br>
            　　　如是一切勇， 本业得果报，<br>
            　　　作业时虽少， 得无边果报。<br>
            　　　种子时虽少， 得无量果实，<br>
            　　　植种佛福田， 能生果实处。<br>
            　　　智者得安乐， 乐于诸佛法，<br>
            　　　远离于恶法， 修行诸善法。<br>
            　　　若以一毫物， 用布施诸佛，<br>
            　　　八十千劫中， 巨富具财宝，<br>
            　　　随所受生处， 常念行布施。<br>
            　　　如是一切勇， 施佛得福深！”</p>
            <p>　　尔时，一切勇菩提萨埵、摩诃萨埵，白佛陀言：“世尊，云何修佛智慧？云何闻此法门增长善根？”<br>
            　　佛告一切勇菩提萨埵：“若有人供养六十二亿恒河沙诸佛，施诸乐具；若复闻此法门者，所得福德，与前正等。”<br>
            　　一切勇菩提萨埵白佛言：“世尊，云何善根满足？”<br>
            　　尔时，世尊告一切勇菩提萨埵、摩诃萨埵言：“功德如佛者，当知满足。”<br>
            　　一切勇白佛言：“世尊，何人功德与如来等？”<br>
            　　佛告一切勇菩提萨埵：“善男子，法师善根，与如来等。”<br>
            　　一切勇菩提萨埵言：“世尊，何等是法师？”<br>
            　　佛告一切勇菩提萨埵：“流通此法门者，名为法师。”<br>
            　　一切勇菩提萨埵白佛言：“世尊，闻此法门，得何等福？书写读诵此法门者，得几所福？”<br>
            　　佛告一切勇菩提萨埵言：“善男子，于十方面，一一方各十二恒河沙诸佛如来，一一如来住世说法满十二劫；若有善男子，说此法门功德，与上诸如来等。若有善男子，书写此经，四十八恒河沙诸佛如来，说其功德不能令尽，况复书写读诵受持！”<br>
            　　时，一切勇菩提萨埵问佛言：“世尊，若读诵者，得几所福？”<br>
            　　尔时，世尊说颂答曰：</p>
            <p>　　“读诵四句偈， 得此最胜福！<br>
            　　　如八十四恒， 诸佛所说法，<br>
            　　　读诵此法门， 得如是福德。<br>
            　　　如是诸功德， 言说不能尽！<br>
            　　　十八亿诸佛， 住世满一劫，<br>
            　　　十方一切佛， 常赞大乘法，<br>
            　　　善说此法门， 而无有穷尽。<br>
            　　　诸佛难值遇， 此法亦如是！”</p>
            <p>　　尔时，八十四亿天子至于佛所，合掌顶礼，白佛言：“善哉！世尊，如是法藏，愿住阎浮提。”<br>
            　　尔时，复有十八千亿尼揵子，来诣佛所，白佛言：“胜也！沙门瞿昙。”<br>
            　　佛告尼揵：“如来常胜！汝等住颠倒，云何见汝等胜？汝无胜也。汝等善听，今为利益汝等，为汝等说：</p>
            <p>　　“凡夫无慧乐， 何处得有胜？<br>
            　　　不知于正道， 云何得有胜？<br>
            　　　我视众生道， 以甚深佛眼。”</p>
            <p>　　尔时，尼揵子于世尊所，心生嗔恚。尔时，帝释捉金刚杵，以手摩之，用拟尼揵。时，十八千亿诸尼揵子，惶怖苦恼，悲泣啼哭。如来隐形，令其不见。<br>
            　　尔时，诸尼揵子不见如来，悲泣颂曰：</p>
            <p>　　“父母及兄弟， 无能救济者！<br>
            　　　见旷野大泽， 空无人行路，<br>
            　　　彼处不见水， 亦不见树荫，<br>
            　　　亦不见人众， 无伴独受苦。<br>
            　　　彼受诸苦恼， 由不见如来！”</p>
            <p>　　时，诸尼揵从座而起，右膝著地，出大声言：“如来哀愍，愿见救济，我等归依佛！”<br>
            　　尔时，世尊即时微笑，告一切勇菩提萨埵、摩诃萨埵言：“善男子，汝往外道尼揵子所，为其说法。”<br>
            　　尔时，一切勇菩提萨埵、摩诃萨埵，白佛言：“世尊，譬如须弥山王，小山无能出者。如是，世尊，于如来前，我不能说。”<br>
            　　尔时，世尊告一切勇菩提萨埵、摩诃萨埵：“善男子，莫作是说！如来有多方便。一切勇，汝往观十方一切世界，如来在何处住？于何处所敷如来座？一切勇，于尼揵所，我亦当自说法。”<br>
            　　一切勇白佛言：“世尊，乘何神力？为以自神力去？以佛神力去也？”<br>
            　　佛告一切勇：“汝以自神力去，还时以佛神力而来。”<br>
            　　尔时，一切勇菩提萨埵、摩诃萨埵，从座而起，偏袒右肩，为佛作礼，即没不现。<br>
            　　尔时，世尊为尼揵说：“生苦生恼，人生多怖，生有病苦，病有老苦，老有死苦，复有王难、贼难、水难、火难、毒难、自作业难。”<br>
            　　时，诸外道心怀恐怖，白佛言：“世尊，我等于今更不忍生。”<br>
            　　尔时，世尊说此法时，十八千亿诸外道等得离尘垢，发阿耨多罗三藐三菩提心，自身十八千亿，住于十地。大菩提萨埵，现菩提萨埵种种神力，或作象形、马形、师子虎形、金翅鸟形，或作须弥山形，或作老形，或作猕猴，或作华台结跏趺坐。十千亿菩提萨埵在其南面作，九千亿菩提萨埵在其北面，皆作如是神通变化。如来常在三昧，以方便力故，为众生说法。<br>
            　　尔时，如来知一切勇菩提萨埵自用神力去已，七日至华上世界。时一切勇菩提萨埵，以佛神力，屈伸臂顷来至佛所，到已右绕三匝，发清净心，合掌礼佛，白佛言：“世尊，我以一神力，至十方诸佛世界，见九十九千亿诸佛世界；第二神力，见百千亿诸佛世界；至第七日到华上世界，亦至不动如来世界。世尊，我至彼国，见九十二千亿诸佛说法；又见八十亿千世界，八十亿千诸佛，即日成阿耨多罗三藐三菩提，我悉供养，复过而去。世尊，我即日至三十九亿百千佛国，见三十九亿百千菩提萨埵出家，得阿耨多罗三藐三菩提。世尊，我悉恭敬礼拜，右绕三匝，复过而去。世尊，又于六十亿世界，见六十亿佛，我悉供养恭敬，礼拜而去。世尊，我见百亿世界，百亿如来入般涅槃，我亦供养恭敬礼拜，复过而去。世尊，我见六十五亿世界，诸佛正法灭尽，我心焦恼而怀悲泣，见天、龙、夜叉忧恼啼哭，如箭入心。世尊，彼佛世界劫火所烧，大海须弥悉皆烧尽无有遗余，我亦供养，复过而去。<br>
            　　“乃到华上世界。世尊，我到彼世界，见敷百千亿座。世尊，见彼南面敷百千亿座，东西北方及以上下，各敷百千亿高座。世尊，彼一一座，七宝成就。一一座上，有一如来结跏趺坐，为众说法。世尊，我既见已，生希有心，问彼世尊：‘此世界者，名为何等？’彼佛如来即告我言：‘此世界者，名曰华上。’世尊，我礼彼佛，问其佛言：‘如来世尊，名号何等？’彼佛答我：‘号莲华藏，于此世界，常作佛事。’我复问言：‘此世界中无量如来，何者是莲华藏如来之身？’彼世尊曰：‘我当示汝莲华藏佛。’<br>
            　　“尔时，诸佛悉隐不现，唯见一佛，其余座上悉是菩萨。我时礼佛。时有一座从地涌出，我于此座结跏趺坐。时我坐已，有无量座忽然而出，空无人坐。我问彼佛：‘此座何故空无人坐？’时佛世尊而告我言：‘善男子，不种善根众生，不得在于此会之中。’世尊，我时问彼如来言：‘世尊，作何善根，得在此会？’时佛告言：‘谛听！善男子，得闻《僧伽吒法门》者，以是善根得在此会，何况书写读诵！一切勇，汝闻《僧伽吒法门》故，得在此会。无善根人，则不能得见此佛国。’<br>
            　　“尔时，一切勇菩提萨埵、摩诃萨埵白彼佛言：‘世尊，得闻此法门者，得何福德？’尔时，莲华藏如来即便微笑。世尊，我时作礼，问彼佛言：‘佛何故笑，现希有相？’时莲华藏如来告一切勇：‘善男子，一切勇菩提萨埵得大势力。譬如转轮圣王，主四天下，于四天下种满胡麻。善男子，如彼胡麻，其数多不？’一切勇菩提萨埵白世尊言：‘甚多！世尊。甚多！善逝。’佛告一切勇：‘有人聚彼胡麻以作一聚。一切勇，有人能数知其数不？’一切勇菩提萨埵白彼世尊：‘不可数也！善逝，世尊。’时莲华藏如来告一切勇菩提萨埵：‘善男子，若胡麻等数诸佛如来，说闻经功德不能令尽，何况书写读诵！’<br>
            　　“一切勇菩提萨埵白佛言：‘世尊，书写得何等福？’佛告一切勇：‘善男子，譬如三千大千世界，一切沙尘树叶草木，以如此等数转轮王。如是轮王，宁可数不？’一切勇菩提萨埵白佛言：‘世尊，不可数也！善逝，世尊。’佛告一切勇：‘善男子，听此法者，如是一切诸转轮王所有福德，不及此福。于此法门书一字者功德，胜彼一切轮王所有福德。如是，善男子，此法门者，摄于一切大乘正法，不得以轮王福德为喻。如是，一切勇，此法门功德，非譬喻说。如此法门，能示法藏，灭诸烦恼，燃大法炬，降诸恶魔，照明一切菩提萨埵之舍，说一切法。’”<br>
            　　尔时，一切勇菩提萨埵、摩诃萨埵，白佛言：“世尊，行梵行者，甚为希有！何以故？世尊，如来行难得。”<br>
            　　佛告一切勇：“如是，善男子，梵行难得。若行梵行，若昼若夜常见如来，若见如来则见佛国，若见佛国则见法藏。临命终时，其心不怖，不受胎生，无复忧恼，不为爱河之所漂没。”<br>
            　　尔时，世尊复告一切勇菩提萨埵、摩诃萨埵：“善男子，如来出世，难可值遇！”<br>
            　　一切勇言：“如是，世尊。如是，善逝。如来出世，难得值遇！”<br>
            　　佛告一切勇菩提萨埵、摩诃萨埵言：“此法难值亦复如是。一切勇，若有得闻如是法门经于耳者，八十劫中自识宿命；六十千劫作转轮王；八十劫中作天帝释；二十五千劫作净居天；三十八千劫作大梵天；九十九千劫不堕恶道；百千劫中不堕饿鬼；二十八千劫不堕畜生；十三亿百千劫不堕阿修罗中，刀剑不伤；二十五千劫不生愚痴中；七千劫具足智慧；九千劫中生处端正，具足善色如如来身；十五千劫不作女人；十六千劫身无病恼；三十五千劫常具天眼；十九千劫不生龙中；六千劫中无嗔恚心；七千劫中不生贫贱家；八十千劫主二天下，极最无穷，受如是乐；十二千劫不生盲冥；十三千劫不生聋中；十一千劫修行忍辱。临命终时，识行将灭，不起倒想，不生嗔恚，见东方恒河沙等诸佛如来，面见南方十二亿佛，面见西方二十五恒河沙诸佛如来，面见北方八十恒河沙等诸佛如来，面见上方九十亿恒河沙诸佛世尊，面见下方百亿恒河沙等诸佛世尊。<br>
            　　“善男子，彼诸世尊安慰其人：‘善男子，汝莫恐怖！汝已听受《僧伽吒法门》。善男子，汝见如是恒河沙等百千亿佛世尊不？’‘唯然，已见。’世尊告曰：‘此诸如来，故来见汝。’是善男子问言：‘我作何善，诸佛见我？’诸佛告言：‘善男子，汝在人中曾闻《僧伽吒法门》，是故诸佛故来见汝。’是善男子白佛言：‘世尊，我曾少闻，得如是福，况复具足受持是经！’彼佛告言：‘善男子，莫作是说！闻四句偈所有功德，我今说之。善男子，譬如十三恒河沙诸佛如来所有福德，闻此法门，福德胜彼！若有供养十三恒河沙诸佛如来，若有于此法门闻一四句偈，此福德胜彼，况具足闻！’”<br>
            　　佛复告一切勇菩提萨埵言：“善男子，若三千大千世界满中胡麻，以此胡麻数转轮王；若有人布施如是转轮王，不如布施一须陀洹。若施三千世界一切须陀洹所得福德，不如施一斯陀含。若施三千世界诸斯陀含，不如施一阿那含。若施三千世界诸阿那含，不如布施一阿罗汉。若施三千世界诸阿罗汉所得福德，不如布施一辟支佛。若施三千世界诸辟支佛所得福德，不如施一菩提萨埵。若施三千大千世界菩提萨埵，不如于一如来所起清净心。若于三千大千世界诸如来所生清净心，不如凡夫闻此法门，功德胜彼，何况书写读诵受持！一切勇，况复有人以清净心忆念此经！一切勇，于意云何？颇有凡人，能度大海不？”<br>
            　　一切勇言：“不也，世尊。”<br>
            　　佛告一切勇：“于意云何？颇有凡夫，以手一撮，能竭海不？”<br>
            　　一切勇言：“不也，世尊。”<br>
            　　佛告一切勇：“乐小法者亦复如是，不能听受如是法门。一切勇，若不曾见十八亿恒河沙诸佛如来，不能书写如是法门。若不曾见九十亿恒河沙诸如来者，不能闻此法门。若人曾见百千亿如来者，闻此法门不生诽谤。一切勇，若有曾见百千亿恒河沙如来，闻此法门能生净信，起如实想，不生诽谤。一切勇听，若有书此法门一四句偈，彼过九十五亿千世界，如阿弥陀国，彼人佛土，亦复如是。一切勇，彼诸众生，寿命八万四千劫。一切勇，若菩提萨埵、摩诃萨埵，于此法门闻四句偈诸众生，设使造五逆罪，教人随喜；若能听受一四句偈，所有罪业能令除灭。”<br>
            　　尔时，世尊复告一切勇菩提萨埵、摩诃萨埵言：“往昔有人破塔坏僧，动菩提萨埵三昧，坏灭佛法，杀害父母，作已生悔：‘我失今世、后世之乐，当于恶道一切受苦，生大愁忧，受大苦恼。’一切勇，如是之人，一切世人所共恶贱，作如是言：‘此人失于世间、出世间法！’此众生于无量劫，犹如燋树不能复生。譬如画堂，不以燋柱而作庄严；此人亦尔，今世后世所至之处，人皆轻贱，打骂毁辱，不施饮食。彼受饥渴，打骂苦恼，自忆念言：‘我造逆罪，破塔坏僧。’作是思惟：‘我向何处？谁能救我？’作如是念：‘我当入山自灭其身，无人救我。’<br>
            　　“尔时，彼人而说偈言：</p>
            <p>　　“‘我造不善业， 犹如燋木柱，<br>
            　　　　今世不庄严， 他世亦如是，<br>
            　　　　室内不庄严， 在外亦如是。<br>
            　　　　恶因造恶业， 因之入恶道，<br>
            　　　　后世受苦痛， 不知住何处？<br>
            　　　　诸天悉闻我， 悲泣啼哭声，<br>
            　　　　无有救护者， 必入于地狱。<br>
            　　　　自作不善业， 自受苦痛报，<br>
            　　　　我无归依处， 必受苦痛受。<br>
            　　　　杀父母坏塔， 我作五逆业！<br>
            　　　　我登高山顶， 自坠令碎灭。’</p>
            <p>　　“时，诸天告言：&nbsp;</p>
            <p>　　“‘莫去愚痴人！ 莫作不善业！<br>
            　　　　汝作多不善， 作已今悔过！<br>
            　　　　杀害自身命， 必受地狱苦，<br>
            　　　　寻即堕于地， 如被忧箭射。<br>
            　　　　不以此精进， 而得成佛道，<br>
            　　　　不得菩萨道， 不得声闻果，<br>
            　　　　更起余精进。<br>
            　　　　汝诣仙圣山， 往见大圣主，<br>
            　　　　头面礼彼仙， 愿救苦众生，<br>
            　　　　善作利益我， 惊怖不安隐。’</p>
            <p>　　“仙人闻告言：&nbsp;</p>
            <p>　　“‘汝坐暂时听， 惊怖苦不安， 
            当悔众恶业！’</p>
            <p>　　“仙人告言：‘我施汝食，汝可食之。愁忧苦恼，饥渴恐怖，世间无归，我施汝食，汝当食之。然后我当为汝说法，令汝罪业悉得消灭。’彼食讫已，须臾澡手，绕仙人已，前面胡跪。仙人问言：‘汝说作恶业？’答仙人言：‘我杀母、杀父、破塔，乱菩提萨埵三昧，坏灭佛法。’尔时，仙人告彼人言：‘汝作不善，造斯恶业，自作教人诸不善业，汝当忏悔！’尔时，彼人心惊惶怖，悲泣而言：‘谁救护我？我作恶业，必受苦报。’尔时，彼人长跪合掌，而作是言：‘我作恶业，自作教人，莫使我得不善之报！勿使受苦！愿大仙人，当见救济！我为仙人常作僮仆，所作不善愿令消灭。’尔时，仙人慰喻彼人：‘汝莫惶怖！吾当救汝，令受轻报。汝今现前听法，汝曾闻《僧伽吒法门》不？’白仙人言：‘我未曾闻。’仙人言：‘火烧之人，谁能为其说法？唯大悲者，乃能说耳！’</p>
<div class="jwbt-box"><div class="jwbt"><a name=j0445-2><a href="0445.htm#MENU-top">僧伽吒经卷第二</div></div></a></a>
<p>　　“尔时，仙人告彼人言：‘乃往古昔无数阿僧祇劫，时有国王，名曰净月，如法治世。善男子，时净月王，生一太子。时净月王，召诸占相婆罗门等，而问之言：“今此童子，有何等相？”尔时，相师白大王言：“今此太子，有不祥相。生此太子，必有不祥。”大王问言：“汝何所说？”相师白言：“如是太子，若至七岁，当害父母。”王时答言：“宁当杀我，不杀我子。人身难得，于无量劫修行乃得人身，不应以此身而杀人物。”尔时，太子始生一月如一岁儿。王知太子，当杀我身。时净月王，舍位与子，作如是言：“汝治国事，一切财物自在随意，如法治世，勿为非法。”既授位已，时净月王于其国内，不复行于王之教令。尔时，无量亿大臣至净月王所，白言：“大王，何故不行王之教令？”大王答言：“我无量劫常为王事，心无厌足。我已厌矣，舍之修行。”尔时，太子未经多时，并杀父母，集五逆罪。善男子，我亦忆念往昔之事。既杀王已，愁悲啼哭，自责悔过。尔时，我以大悲之心，为彼说法；彼闻法已，逆罪消灭。’<br>
            　　“问言：‘当于尔时，说何等法？’答言：‘尔时演说《僧伽吒法门》。若闻此法，当至阿耨多罗三藐三菩提，灭一切罪，烦恼休息。汝今谛听，当为汝说，令汝闻已速得解脱。闻四句偈令不中阙，尽一切恶得须陀洹，然后布施远离诸苦，受苦众生令得解脱，怖畏众生令得远离。’尔时，彼人合掌顶礼，赞言：‘善哉！善哉！真善知识，善能除灭诸不善业，善说《僧伽吒法门》，善哉闻者！’<br>
            　　“尔时，虚空中万二千天子，至大仙所，合掌顶礼，白如是言：‘大仙忆念几时事耶？’复有四龙王、十八千亿夜叉王，头面礼敬，白大仙言：‘忆念几时事耶？’大仙答言：‘我忆念百千亿阿僧祇劫。’问大仙言：‘以何善根，忆尔许事？’答言：‘以曾听受《僧伽吒法门》。’在彼众中闻此法门发净信者，皆得授阿耨多罗三藐三菩提记。若人造作五逆之罪，闻此法门，须臾之间，悉能除灭无量百千亿劫，闭恶道门，开生天道。于此法门，闻四句偈功德如是，况复书写读诵，供养华香幡盖，恭敬尊重，合掌礼拜，一言赞善，如是功德不可思议！”<br>
            　　尔时，一切勇菩提萨埵白佛言：“世尊，云何合掌得功德等？谁读此经，一合掌礼？”<br>
            　　佛告一切勇：“善男子，若人造作五逆之罪，若教人作，若随喜作，于此法门闻四句偈，合掌净信，能灭五逆。何况有人，于此法门具足书写、读诵、供养，如此功德，多彼无量！善男子，譬如阿那婆达多池，日光不照，从彼池中出五大河。一切勇，于意云何？颇有人能数此五大河水滴数不？”<br>
            　　一切勇言：“不也，世尊。”<br>
            　　佛告一切勇菩提萨埵：“善男子，闻此法门善根亦复如是，百千万劫数不可尽。一切勇，于意云何？须臾得闻如是法门，是难有不？”<br>
            　　一切勇言：“难有，世尊。”<br>
            　　佛告一切勇：“于此法门能生信者，复难于彼！譬如阿那婆达多池出五大河，如是五河水之滴数，数不可尽。”<br>
            　　一切勇菩提萨埵、摩诃萨埵，白佛言：“世尊，何等名为五大河也？”<br>
            　　佛告一切勇菩提萨埵：“五大河者，所谓恒伽河、私陀河、博叉河、耶牟那河、月分河。是五大河，悉皆入海。此五大河，一河各有五百小河以为眷属。一切勇，复有五大河，在虚空中，一河各有一千小河以为眷属。”<br>
            　　一切勇菩提萨埵白佛言：“世尊，何等是五河，有千眷属？”<br>
            　　佛告一切勇菩提萨埵：“第一河者，名须陀罗，有千眷属；第二河者，名曰羶佉，有千眷属；第三河者，名婆呵帝，有千眷属；第四河者，名质多斯那，有千眷属；第五河者，名曰法盖，有千眷属。一切勇，是名五大河，有千眷属。一切勇，是五大河利益阎浮提，时时降雨，增长华果；于阎浮提雨清净水，增长苗稼。一切勇，如护世天安乐阎浮提波（提波渚也）；此经亦尔，利益安乐阎浮提波一切众生如三十三天。”<br>
            　　一切勇菩提萨埵白佛言：“世尊，何等是三十三天？”<br>
            　　佛告一切勇菩提萨埵言：“释迦提婆之所住处，是三十三天。一切勇，彼三十三天作如是语：‘若有众生口行善语者，彼人功德不可数知。若有众生行口恶者，彼堕地狱、饿鬼、畜生不可数知。众生堕于地狱、畜生、饿鬼受大苦恼，时彼众生无救护者，于三恶趣独受剧苦。口行恶者是恶知识，口行善者是善知识。若见善知识则见如来，若见如来则灭一切不善之法。一切勇，如护世天为阎浮提波而作利益。一切勇，此经亦如是，于阎浮提波而作佛事。若不闻此法门者，不能至阿耨多罗三藐三菩提，不能转法轮，不能击法鼓，不能坐于师子法座，不能入于涅槃之界，不能成就无边光明。如是，如是，一切勇，不闻如是法门，不能坐于菩提树下。”<br>
            　　时，一切勇菩提萨埵、摩诃萨埵，白佛言：“世尊，我有少疑，欲问世尊。”<br>
            　　佛告一切勇：“随汝所问，当断汝疑。”<br>
            　　一切勇白佛言：“世尊，尔时仙人度彼五逆人，令住不退地者，是何人也？”<br>
            　　佛告一切勇菩提萨埵：“善男子，汝今谛听，如来所说微细难知。此《僧伽吒法门》，示仙人像。如此法门，能示佛身。如恒河中处处见沙，此法亦尔，自作示现为人说法。唯佛如来，量与佛等；此法如是，与佛平等；有此法处，常有诸佛。”<br>
            　　尔时，世尊复告一切勇菩提萨埵：“善男子，我念往昔九十九阿僧祇劫，尔时有佛，号曰宝上；如是次第有十二亿佛，皆号宝上。我于尔时，名曰净月，行大布施。时十二亿如来，我悉供养，以衣服、卧具、饮食、汤药、香华、灯明、一切乐具，悉以供养。彼诸如来不为我授阿耨多罗三藐三菩提记。<br>
            　　“一切勇，我念往昔，有十八亿如来出兴于世，皆号宝明。我于尔时，名曰龙正，行大布施，以香华、璎珞供养彼佛。彼诸如来亦不授我阿耨多罗三藐三菩提记。<br>
            　　“一切勇，我念往昔，有二十亿佛出兴于世，皆号式弃如来、应供、正遍知。我于尔时，行大布施，以诸乐具供养彼佛。彼诸如来亦不授我阿耨多罗三藐三菩提记。<br>
            　　“一切勇，我念往昔，有二十亿诸佛出兴于世，皆号迦葉。我于尔时，行大布施，以诸香华、幡盖、衣服、一切乐具，供养彼佛。彼诸如来亦不授我阿耨多罗三藐三菩提记。<br>
            　　“一切勇，我念往昔，有十六亿诸佛如来出兴于世，皆号净光。我于尔时，作大长者子，行大布施，舍一切物。彼十六亿诸佛如来，我悉供养，以香华、幡盖、衣服、卧具、饮食、汤药，亦不授我阿耨多罗三藐三菩提记。<br>
            　　“一切勇，我念往昔，九十五亿诸佛如来出兴于世，皆号释迦牟尼、应、正遍知。我于尔时，作大国王，如法治世。彼九十五亿释迦如来，我悉供养，以香华、幡盖、饮食、衣服、卧具、汤药、一切乐具，亦不授我阿耨多罗三藐三菩提记。<br>
            　　“一切勇，我念往昔，有九亿佛出兴于世，皆号迦罗迦鸠村陀如来、应供、正遍知。我于尔时，作婆罗门子，巨富无量，行一切施。以诸香华、幡盖、衣服、卧具、饮食、一切乐具，供养诸佛。彼诸如来亦不授我阿耨多罗三藐三菩提记。<br>
            　　“一切勇，我念往昔，有十八亿如来出兴于世，皆号迦那迦牟尼如来、应供、正遍知。我于尔时，行大布施。彼诸如来，我悉供养，以香华、幡盖、衣服、卧具、饮食、汤药、一切乐具供养。彼诸如来亦不授我阿耨多罗三藐三菩提记。<br>
            　　“一切勇，我念往昔，有十三亿诸佛如来出兴于世，皆号光明德如来、应、正遍知。我悉供养，以诸华香、幡盖、衣服、卧具、饮食、一切乐具，供养尊重。彼诸如来亦不授我阿耨多罗三藐三菩提记。<br>
            　　“一切勇，我念往昔，二十五亿诸佛如来出兴于世，皆号弗沙如来、应、正遍知。我于尔时出家，作沙门行，如法供养，以诸香华、璎珞、幡盖、衣服、卧具、饮食、一切乐具，尊重赞叹。彼诸如来亦不授我阿耨多罗三藐三菩提记。<br>
            　　“一切勇，我念往昔，有十二亿诸佛如来出兴于世，皆号毗婆尸如来、应、正遍知。彼诸如来，我悉供养，以华香、幡盖、衣服、饮食、卧具、汤药、一切乐具，悉以供养。我时出家，彼诸如来亦不授我阿耨多罗三藐三菩提记。最后毗婆尸如来说此法门，阎浮提众生闻已，于虚空中即雨七宝。尔时，阎浮提众生悉无贫穷。我于尔时亦不得授阿耨多罗三藐三菩提记，但闻空声而告我言：‘汝不久当得受阿耨多罗三藐三菩提记。’”<br>
            　　一切勇菩提萨埵白佛言：“世尊经于几时，得受阿耨多罗三藐三菩提记？”<br>
            　　佛告一切勇菩提萨埵言：“谛听！善男子，过九十二亿阿僧祇劫，有佛出世，号然灯如来、应、正遍知。我于尔时作摩那婆子，名曰弥伽（弥伽者此言云），于然灯佛所作摩那婆，修清净行。我见彼佛，以七茎青莲华供养然灯如来，以此善根回向阿耨多罗三藐三菩提。尔时，然灯如来即授我记：‘摩那婆，未来过阿僧祇劫当得作佛，号释迦牟尼如来、应、正遍知。’一切勇，我于尔时闻授记声，踊身虚空高十二多罗，住虚空中得无生法忍，无量阿僧祇劫所修净行，与六波罗蜜相应，一切善根悉皆现前，如视掌中庵摩罗果。<br>
            　　“一切勇，我于尔时，令无量百千亿众生住于善法。一切勇，况今我成阿耨多罗三藐三菩提利益众生！我观众生以何应度，随其方便为其说法：若为诸天现作天身而为说法，若在龙宫示作龙身而为说法，于夜叉中示夜叉身而为说法，于饿鬼中作饿鬼身而为说法，若为人道示作人身而为说法，应以佛身而受化者示作佛身而为说法，应以菩提萨埵身而受化者示菩提萨埵身为之说法。我观众生以何应度，如是，如是，为众生现随应说法。<br>
            　　“一切勇，我为众生演说诸法有多方便。何以故？一切勇，具足善根众生得闻此法，一切善根悉得增长，悭者布施，无福德者修行福德，自利利他，修行念死。彼闻法故，作此善根；以听法故，过去善根亦得增明。彼得长夜利益安乐一切天人。一切勇，如是法门一经于耳，得生无量功德。<br>
            　　“一切勇，尔时众生各相谓言：‘更有余善法修行得阿耨多罗三藐三菩提不？’善众生言：‘有法布施修行，口说善语，如是等法，得善果报至无上道。’愚痴之人作如是言：‘无法无施，无善恶果，无口善报。’彼愚痴人得大罪报，展转堕于恶道之中，于八大劫堕于地狱受大苦报，十六劫中堕阿修罗，九千劫中生堕鬼神，十二劫堕饿鬼中受饿鬼苦，万四千劫生处喑哑，万六千劫母胎伤堕，万二千劫生作肉团，万一千劫生处生盲。彼诸父母作如是言：‘我所生子，虚受勤苦！九月护胎，饥渴寒热，诸苦具受，而不得子报恩之力。’一切勇，如是，如是，谤法众生堕于地狱、畜生、饿鬼，临命终时，为忧恼箭射之而去。<br>
            　　“一切勇，口善语者作如是言：‘有法有施，有善恶业果报。’彼人以是善根因缘，二十五劫生郁单越，二十五劫生三十三天受诸天乐。从天命终，生郁单越，不入母胎，目见百千世界，悉名安乐。见一切国土诸佛，不移本处，成三菩提。<br>
            　　“一切勇，如此法门有大神力，能发清净信心，不生边地，具清净戒。一切勇，复有众生作如是言：‘如来昼夜度诸众生，而众生界犹不尽耶？无量众生愿于菩提，无量众生生于天上，无量众生入般涅槃，何因缘故而不尽耶？’”<br>
            　　时，诸外道婆罗门等，作如是语：“我当问难沙门瞿昙如是之义！”尔时，有九十四亿诸外道婆罗门等，来诣王舍城。<br>
            　　尔时，世尊熙然微笑。<br>
            　　尔时，弥帝隶菩提萨埵，从座而起，顶礼佛足，向佛合掌，白佛言：“世尊，何因缘故，如来微笑？若无因缘，如来终不现希有事。愿世尊说，何故现笑？”<br>
            　　佛告弥帝隶菩提萨埵：“善男子，汝今谛听，当为汝说。弥帝隶，今日王舍城必有大众集会。”<br>
            　　弥帝隶菩提萨埵白佛言：“世尊，何众集会，为天、龙、夜叉、若人非人？”<br>
            　　佛告弥帝隶菩提萨埵：“善男子，此诸天、龙、夜叉等，悉来集会。复有八万四千诸婆罗门、九千亿诸尼揵子，来欲谈论。我悉降伏诸婆罗门，为其说法，皆发阿耨多罗三藐三菩提心。九千亿尼揵陀，皆得须驴多波帝。万八千亿龙王悉来集会，闻我说法，悉发阿耨多罗三藐三菩提心。六万亿净居天子亦来集会，复有三万亿恶魔及其眷属亦来集会，有万二千阿修罗王悉来集会，五百大王及诸眷属悉来集会，听我说法；既闻法已，皆发阿耨多罗三藐三菩提心。”<br>
            　　尔时，弥帝隶菩提萨埵，从座而起，顶礼佛足，右绕三匝，即没不现。<br>
            　　尔时，一切勇菩提萨埵、摩诃萨埵，从座而起，偏袒右肩，右膝著地，向佛合掌，白佛言：“世尊，彼五百国王，名字何等？”<br>
            　　佛告一切勇：“谛听！善男子，一名欢喜王，二名善欢喜王，三名忧波难陀王，四名胜踊王，五名梵将军王，六名梵响王，七名善见王，八名善欢喜王，九名欢喜将军王，十名欢喜正王，十一名频婆娑罗王，十二名波斯那王，十三名增长王，如是等有五百大王。一一大王有千亿眷属，皆发阿耨多罗三藐三菩提心，唯除增长王。从于东方有三万亿菩提萨埵俱来集会，从于南方有五万亿菩提萨埵俱来集会，从于西方有六万亿菩提萨埵俱来集会，从于北方有八万亿菩提萨埵俱来集会，从于下方有九万亿菩提萨埵俱来集会，从于上方有百千亿菩提萨埵俱来集会。彼诸菩提萨埵悉住十地，一切皆诣王舍大城至如来所，于阿耨多罗三藐三菩提得不退转。”<br>
            　　尔时，世尊告一切勇菩提萨埵、摩诃萨埵言：“善男子，汝诣十方诸佛世界，告诸菩提萨埵：‘今日如来于王舍城演说大法。汝等十方菩提萨埵，合掌恭敬。’汝于须臾速还，及此众会听法。”<br>
            　　尔时，一切勇菩提萨埵，从座而起，顶礼佛足，绕佛三匝，忽然不现。<br>
            　　时，一切勇菩提萨埵到十方国，告诸菩提萨埵言曰：“今日如来于王舍城演说大法。汝等今者应赞善哉，令汝永得安乐利益。”<br>
            　　尔时，一切勇菩提萨埵，到十方国供养诸佛，告诸菩提萨埵。言已还归此土，譬如壮士屈伸臂顷，至王舍城，住如来前。时一切婆罗门、诸外道悉已集会，天、龙、夜叉、阿修罗、人非人等皆悉集会，五百大王及其眷属亦来集会，三万亿恶魔及诸眷属亦来集会。<br>
            　　尔时，王舍城地大震动。时十方诸佛世界，雨栴檀末香，雨天妙华，雨如来上成大华台。金刚力士执金刚杵在如来前。尔时，四方有四风王，入王舍城，悉吹城内粪秽土沙，远置城外。尔时，十方世界雨众香水，十方世界雨优钵罗华、拘物头华、分陀利华，在虚空中化成华盖。于虚空中，有八万四千亿师子之座，七宝所成。一切座上，皆有如来，宣说妙法。尔时，三千世界六种震动。<br>
            　　时，一切勇菩提萨埵、摩诃萨埵，白佛言：“世尊，何因缘故，于王舍城，现希有事？”<br>
            　　佛告一切勇菩提萨埵：“善男子，汝今善听！譬如有人，吾我自高，家居贫穷，日至王门；既至王门，自高直入。时守门者，寻捉打缚。王闻有人直入王门，王作是念：‘此人直入，必欲相害。’时王嗔恚，敕诸臣言：‘汝将此人断其命根，并其父母兄弟姊妹。’其人眷属，皆悉忧愁，悲泣啼哭。如来说法亦复如是：吾我自高喻诸凡夫，得见佛身，耳闻说法，自生高慢，说种种语，住吾我地，自不听受亦不说法。若人说法，一偈一喻亦不听受，作如是言：‘如此之法，我已先知。’何以故？住我慢地。或恃多闻，自纵放逸，与愚痴人共住，不闻正法。自以多闻放逸不如法说，自作手笔而自说之。<br>
            　　“一切世人欺诳自身，作如是言：‘有财施我，我是福田。’彼愚痴人自诳其身，亦诳世间；食他信施不能消故，命欲终时，生大恐怖。诸人告言：‘汝足技术，何不自救？’答言：‘今日技术，不能自救，忧悲苦恼。’众人语言：‘为一人故，父母兄弟亲里眷属，无事诛戮。’众生如是近恶知识，堕于地狱、畜生、饿鬼。如是，如是，诸婆罗门、诸尼揵子，我今告汝，汝莫放逸。譬如鸟子，未生羽翼，不能高翔飞于虚空；汝等如是无有神力，不能飞至涅槃之界。所以者何？汝所行法，非毕竟道，终归破坏。汝等临终自生悔心：‘我等虚受如是身命，修行不得天乐，不受人乐，不得涅槃。我等此身，便为虚过。我当生何道？受何等身？’”<br>
            　　尔时，世尊告诸婆罗门、尼揵子诸外道言：“阎浮提中满中珍宝，汝等莫失所望，于佛法宝中莫作异学。汝等所疑，悉问如来。佛当为汝，分别说之。”<br>
            　　尔时，一切婆罗门、尼揵子等，从座而起，偏袒右肩，右膝著地，合掌礼佛，白佛言：“世尊，如来昼夜多度生死众生，众生界不减不增。世尊，何因缘故，众生等如是生灭？”<br>
            　　尔时，药上菩提萨埵、摩诃萨埵，大誓庄严，为燃法炬，欲问大事，白佛言：“世尊，当来世，无少众生、无老众生作生灭者。”<br>
            　　佛告药上：“众生有老作少，如是生灭。善男子，如人沐发，著新衣服，从舍而出。余人语言：‘善沐头发，著新净衣。’又如有人洗沐头发，著故洗衣，‘善沐头发，衣服非妙。’如是，如是，药上，众生老者，于阎浮提以为非妙；少者虽妙，现有生灭。”<br>
            　　尔时，一切婆罗门、诸外道尼揵子，白佛言：“世尊，何等名老？何者为少？”<br>
            　　佛告诸外道：“所言老者，数数往来，饿鬼、畜生、地狱之中，受苦无厌。”<br>
            　　尔时，一切诸婆罗门、天龙大王，白佛言：“世尊，我等更不能受生死苦恼。”<br>
            　　彼诸尼揵作如是言：“无少众生。”<br>
            　　尔时，药上菩提萨埵白佛言：“世尊，观此众生，如是难度。”<br>
            　　佛告药上菩提萨埵：“如来今日，分别解说，汝善谛听！”<br>
            　　有九万四千亿新学众生，在如来前，不礼如来，亦不问讯。<br>
            　　尔时，药上菩提萨埵白佛言：“世尊，何因缘故，此诸众生，不礼如来，亦不问讯？请决所疑。”<br>
            　　佛告药上菩提萨埵：“善男子，汝今谛听，当为汝说。善男子，若作是说，无少众生。如是之人，是少众生。”<br>
            　　彼人问言：“我等诸人，是少众生？世尊，我等是少众生？”<br>
            　　佛言：“如是，如是，汝等是少众生，以不能知自身量故。”<br>
            　　尔时，九万四千亿新学众生，皆得十地，住于虚空。<br>
            　　尔时，药上菩提萨埵、摩诃萨埵，白佛言：“世尊，此诸众生快得善利，得尽生死。世尊，此诸众生离于生死，得住十地。”<br>
            　　尔时，一切婆罗门、诸外道尼揵子，诸龙、国王、恶魔眷属，来到佛所，白佛言：“世尊，我等诣佛听此法门。愿我等辈，皆得如来妙色之身！形色像貌，愿如如来、应、正遍知！”<br>
            　　佛言：“如是，如是。善男子，汝等来诣佛所，听此法门，发阿耨多罗三藐三菩提心，汝等不久当得阿耨多罗三藐三菩提。”<br>
            　　尔时，如来说此语已，诸外道尼揵子等，皆得无生法忍，住于十地。时，诸菩提萨埵以自神通，踊在空中高七多罗，于虚空中化成七宝台奉施如来，在于空中作种种神通而自变化。尔时，诸天于虚空中，当如来上，雨众妙华；念佛如来，于其自身起佛身想。无量百千诸天子，以华散佛，作如是言：“得大利益！沙门瞿昙，真是世间大良福田，具足三昧自在之力。如是等众生，渐具方便，说一善语，得离生死。”<br>
            　　尔时，药上菩提萨埵、摩诃萨埵，从座而起，偏袒右肩，右膝著地，合掌白佛言：“世尊，此诸天子，何因缘故作如是语，现诸神通，善赞如来？”<br>
            　　佛告药上菩提萨埵言：“善男子，彼诸菩萨不赞叹我，自赞其身。以其自身坐法王位，以其自身坐于法座，以其自身放法光明。诸佛所护，于阿耨多罗三藐三菩提，正觉说法。”<br>
            　　尔时，药上菩提萨埵、摩诃萨埵，白佛言：“世尊，大德世尊，日夜常度无量众生，然诸众生犹不可尽。”<br>
            　　尔时，世尊告药上菩提萨埵、摩诃萨埵言：“善哉！善哉！善男子，能以此义问于如来。善男子，譬如有人大富饶财，多有奴婢，多有田宅、园林谷米、大小麦豆、稻秫胡麻。彼于春时一切种植，至时则熟，熟复收获；各各别盛，盛已食之；至于春时，种之如前。善男子，众生本业亦复如是，受乐报尽，复作善业种诸善根，种善根已增长善法，增善法已得大欢喜。药上，以欢喜心，于百亿劫，乐报不失。善男子，如初发意菩提萨埵，不堕恶道，总知诸法。”<br>
            　　药上菩提萨埵白佛言：“世尊，云何初发意菩提萨埵而见梦也？”<br>
            　　佛告药上菩提萨埵言：“善男子，初发意菩提萨埵，于其梦中多见怖畏。何以故？净一切业，不可以身而受众苦，以是罪故，梦见怖畏。”<br>
            　　药上白佛言：“世尊，初发心菩提萨埵，梦中见何等怖？”<br>
            　　佛告药上菩提萨埵：“善男子，其人梦见炽然火聚，彼菩提萨埵应作是念：‘以此火聚，烧我一切烦恼。’药上，是名第一梦见怖畏。又见水流垢浊不净，彼初发心菩提萨埵应作是念：‘漂我一切结缚烦恼。’药上，是名初发心菩提萨埵第二梦见大怖畏也。”<br>
            　　药上菩提萨埵白佛言：“世尊，见何怖畏？”<br>
            　　佛告药上菩提萨埵言：“于其梦中自见剃发。药上，菩提萨埵见已不应恐怖。何以故？应作是念：‘剃贪嗔痴堕六道生。’善男子，如是菩提萨埵不堕地狱，不堕畜生，不堕饿鬼，不堕龙中，不堕天中。药上，初发心菩提萨埵，惟生清净佛国土中。”<br>
            　　佛告药上：“当来末世后五百岁，有诸菩提萨埵，心愿菩提，以发心故，得众多人毁辱打骂。药上，于彼但应为其说法：‘菩提萨埵不应起于嗔恚之心。’”<br>
            　　佛告药上：“我于无量百千亿劫，行诸苦行。善男子，我不为资生国土财产，为知诸法实相故。药上，我行苦行，不得阿耨多罗三藐三菩提。善男子，我闻此法，即日得阿耨多罗三藐三菩提。药上，此法甚深，如是法门难得闻名。若得闻此法门名者，一切得阿耨多罗三藐三菩提。药上，是人得超千劫生死，生净佛国土，善知灭道，知第一道，识第一善根，成就无比神通，知无比灭。药上，于汝意云何？云何名灭？”<br>
            　　药上菩提萨埵白佛言：“世尊，法处名灭。”<br>
            　　佛言：“药上，何等法处？”<br>
            　　药上白佛言：“世尊，法是法处。如世尊说，勤行精进，勤持戒，勤忍辱，是名法藏。”<br>
            　　佛赞药上菩提萨埵言：“善哉！善哉！善男子，佛问此义，汝善解说。”</p>
<div class="jwbt-box"><div class="jwbt"><a name=j0445-3><a href="0445.htm#MENU-top">僧伽吒经卷第三</div></div></a></a>
<p>　　尔时，药上菩提萨埵、摩诃萨埵，白佛言：“世尊，何因缘故，如来出世？”<br>
            　　佛告药上菩提萨埵言：“善男子，为令众生多闻具足，是故如来出现于世。如来出世，开甘露法。若如来出世，则知一切法；以方便故，知世间法、出世间法，知世间智、出世间智。”<br>
            　　药上菩提萨埵白佛言：“世尊，世尊知何等法？”<br>
            　　佛告药上菩提萨埵言：“药上，如来知正法智。药上，以是智故，总摄一切法。药上，若众生闻如来出世信法者，此是第一利益。<br>
            　　“药上，譬如有人出行治生，为得利故，将千人众担负金宝。彼人父母告其人言：‘子善谛听！此金宝者，是他人之物。汝好守护，莫使亡失。’其人持宝，未经多时自纵放逸，所持金宝悉皆散失。是时，彼人忧箭射心，羞愧惭耻，不能归家。时彼父母闻已，忧愁悲泣而说此言：‘我等生此恶子！但有子名，生我家内，财物悉皆散失，令我等贫苦，为他奴仆。’绝望而死。子闻父母既丧亡已，亦绝望死。如是，如是，药上，佛说此法，于我法中无净信者，彼无所望，临命终时，为忧恼箭射心而死；如彼父母，为彼金宝绝望忧恼。<br>
            　　“如是，药上，于我法中无净心者，临命终时，受诸苦痛。先福受尽，后不种善，临死时至，忧恼箭射，堕于地狱、畜生、饿鬼受诸苦痛。作如是言：‘谁救济我，令我得离地狱、畜生、饿鬼之苦？’又如父母告其子言：‘未来病苦，病有死苦。汝等得解脱时，见行识生，身受苦痛，遍体燋恼。自观已死，眼不见色，耳不闻声，四支皆痛，必归于死。遍体顽痴，犹如木石，无所觉知父母语言。’‘莫作是语，令我怖畏！观身无热，亦无余病，惟见死怖。我当归谁？谁救济我？父母若天，谁能救拔？’父母议言：‘祭祀天神，必得安隐。’子答父母：‘当速祭祀，以求安乐。速至天祀，问守庙人。’时彼父母，到天祀中，烧香求愿。守庙者言：‘天神嗔怒！须杀羊、杀人，以用祭祀，汝子可脱。’尔时，父母自思惟言：‘我等云何？我既贫穷，若天神嗔，我子必死；若天神喜，必得大恩。’时速归家，尽卖家财，得羊一口。复语余人：‘且贷我金，十日相还。若无相还，我身当为君作奴仆。’其人得金，诣市买人。所买之人，不知当杀以祭天祀。病人父母愚痴无智，竟不至家，直诣天祀，语守庙者：‘汝速为我设祭天祀。’尔时，父母自杀羊、杀人，燃火祭天，然后天下告彼父母：‘汝等莫怖！我护汝子令得安隐。’尔时，父母踊跃欢喜，作如是言：‘天神与我大恩，令我子差。’时彼父母欢喜还家，见儿已死。尔时，父母见子死已，生大愁恼，忧箭射心，绝望而死。”<br>
            　　佛告药上：“善男子，近恶知识，亦复如是。”<br>
            　　尔时，药上菩提萨埵白佛言：“世尊，如是众生，堕于何处？”<br>
            　　佛告药上菩提萨埵：“善男子，莫问是事。”<br>
            　　药上菩提萨埵白佛言：“世尊，愿佛慈悲，说如是人堕在何处？”<br>
            　　佛告药上菩提萨埵言：“善男子，汝今谛听！其人母者，堕于大叫唤地狱之中。其父堕于众合地狱。其子堕于火烧燃地狱。守天庙者，堕于阿鼻大地狱中。”<br>
            　　尔时，药上菩提萨埵、摩诃萨埵，白佛言：“世尊，彼枉死人，生于何处？”<br>
            　　佛告药上菩提萨埵言：“彼枉死人，生于三十三天之上。”<br>
            　　药上菩提萨埵白佛言：“世尊，彼枉死人，何因缘故，生于三十三天之上？”<br>
            　　佛告药上菩提萨埵言：“善男子，汝今谛听！彼人临死时，起一念净心，归依佛陀。以此善根，当六十劫受于三十三天之乐，八十劫中自识宿命。所生之处离诸忧恼，生生之处离诸忧恼，一切苦灭。药上，近恶知识，不得入于涅槃。”<br>
            　　药上菩提萨埵白佛言：“世尊，云何众生不能入于涅槃？”<br>
            　　佛告药上菩提萨埵言：“欲求涅槃者，当勤精进。”<br>
            　　药上菩提萨埵白佛言：“世尊，云何名精进？”<br>
            　　佛告药上菩提萨埵：“善男子，精进者，名须驴多波帝。逆流之果，名精进处；娑吉利陀伽弥果，名精进处；阿那伽弥果，名精进处；阿罗诃果，名精进处；波罗提迦佛陀果，名精进处；缘觉之智，名精进处；菩提萨埵名字，菩提萨埵地果，名精进处。药上，如是等处，名精进处。”<br>
            　　药上菩提萨埵白佛言：“世尊，世尊，云何逆流？云何逆流果？”<br>
            　　佛告药上菩提萨埵：“善男子，譬如有人种于树木，彼种树已即日生芽，彼树一日上下各生长一由旬。复有一人亦复种树，不得其所，风动不生，移置异处。二人共诤，互相诽谤。彼人如是共相诤论，国王闻之，即敕臣言：‘某处二人互相诽谤，速往唤来。’傍臣受敕，遣使往捉。时彼使人微服而去，至彼人所，作如是言：‘王唤汝等。’时彼二人惊怖忧愁：‘王今何故命我二人？’是时二人，既至王所，默然而立。时王问言：‘汝等何故共相诽谤而起斗诤？’时彼二人白大王言：‘听我所说！我借得少许空闲之处，种植树林，即日生芽，及叶华果熟者中半。此人种植，不生芽叶及以华果，须臾数移，彼种不生，来见谤毁而起斗诤。大王，如是之事，大王应知我无罪过。’<br>
            　　“尔时，大王集诸大臣满三十亿，告诸臣言：‘汝等各说。’诸臣白言：‘我等不知说何等语？’王问诸臣：‘汝等颇见即日种树，即生芽叶，及以华果熟者中半？’尔时，诸臣从座而起，白大王言：‘大王，我等不能决定信受如此之语。何以故？大王，此事希有。’尔时，大王问彼人言：‘如汝所说，是事实不？’尔时，彼人白大王言：‘此实不谬。’王复答言：‘如汝所说如此之事，即日种树，即生芽叶，及以华果，此事难信。’尔时，彼人白大王言：‘愿王自植，知其虚实。’<br>
            　　“时，王集三十亿臣，禁守彼人，然后大王自种其树，不生芽叶，不生华果。尔时，大王心大恚怒，敕诸臣言：‘汝等速取利斧。彼所种树，仰令斫伐。’尔时，诸臣受王敕令，斫断彼树。一树断已生十二树，斫十二树断生二十四树，茎叶华果皆是七宝。尔时，二十四树变生二十四亿鸡鸟，皆是金嘴，七宝羽翼。尔时，大王复生嗔怒，自执利斧往伐彼树。王斫树时，从树出生甘泉美水。时王惭愧，敕诸臣言：‘放彼二人。’诸臣白言：‘大王，受敕。’诸臣去已，放彼二人，将至王所。王问其人：‘汝种此树，斫汝一树生十二树，斫十二树生二十四树。我所种树，不生芽叶，不生华果。此事云何？’其人答王：‘如我此福德，大王则无如是福德。’尔时，三十亿大臣互跪，白其人言：‘汝可治国而居王位。’<br>
            　　“尔时，其人为诸臣众，而说偈言：</p>
            <p>　　“‘我不求王位， 不求世财宝，<br>
            　　　　心怀无上愿， 愿成二足尊！<br>
            　　　　得寂灭涅槃， 到彼成如来，<br>
            　　　　为汝等说法， 令到涅槃城。<br>
            　　　　往昔作不善， 令我入王狱，<br>
            　　　　狱缚受诸苦， 罪报悉已尽。’</p>
            <p>　　“尔时，有三万二千高座，一一高座高二十五由旬。一高座上，有二十五亿鸡而在其上，以金为嘴，七宝羽翼，出人音声，告彼王言：‘大王不善！不善！斫伐诸树，以此罪业必入恶道。王不知耶？种此树者是何等人？’大王答言：‘我未审之！愿为我说，何等大人种此树耶？’鸡鸟告王：‘如此人者，照明世间，名无上士，当度一切众生生老病死。’王复问言：‘彼是何人种树不生？彼作何等不善之业不生？当为我说。’鸟答王言：‘彼是提婆达多种树不生！无少善根，树云何生？’尔时，三十亿大臣闻此法门，皆得十地，成就神通。时彼国王，亦得十地，得通达一切善法三昧。”<br>
            　　尔时，药上菩提萨埵、摩诃萨埵，白佛言：“世尊，何因缘故，此三十亿臣，皆得十地，成就神通？”<br>
            　　尔时，世尊告药上菩提萨埵：“善男子，汝今谛听。”即时微笑，从其面门放八万四千光明，无量种种青黄赤白红紫光明。其光遍照无量世界，照世界已还至佛所，绕佛三匝，从佛顶入。<br>
            　　尔时，药上菩提萨埵、摩诃萨埵，白佛言：“世尊，何因缘故，如来现此希有之相？若无因缘，如来终不现希有事。”<br>
            　　佛告药上菩提萨埵言：“善男子，汝见众人，从四方来集会此不？”<br>
            　　药上菩提萨埵白言：“不见也，世尊。”<br>
            　　佛告药上菩提萨埵言：“善男子，汝观十方一切世界。”<br>
            　　尔时，药上菩提萨埵、摩诃萨埵，即观十方。见东方面有一大树，覆七千由旬；见二万五千亿众生在彼集会，默然而坐，不饮不食。复见南方有一大树，覆七千由旬；下有二万五千亿众生俱共集会，不语不食不行，默然而住。复见西方有一大树，覆七千由旬；下有二万五千亿众生俱共集会，不语不食不行，默然而住。复见北方有一大树，覆七千由旬；下有二万五千亿众生俱共集会，不语不食不行，默然而住。复见上方有一大树，覆七千由旬；下有二万五千亿众生俱共集会，不语不食不行，默然而住。复见下方有一大树，覆七千由旬；下有二万五千亿众生俱共集会，不语不食不行，默然而住。<br>
            　　尔时，药上菩提萨埵白佛言：“世尊，我欲少问如来、应、正遍知。若佛听许，乃敢发问。”<br>
            　　尔时，世尊告药上菩提萨埵言：“善男子，随汝所问，如来悉能为汝解说。”<br>
            　　尔时，药上菩提萨埵白佛言：“世尊，何因缘故，从于十方，有无量众生而来集会？以谁神力而来至此？”<br>
            　　佛告药上菩提萨埵言：“自以神力而来至此。”<br>
            　　尔时，药上菩提萨埵白佛言：“世尊，我欲观诸世界，以谁神力而往至彼？”<br>
            　　佛告药上菩提萨埵：“以汝神力自往至彼。”<br>
            　　尔时，药上菩提萨埵，绕佛三匝，忽然不现。过九十六亿世界，有一世界，名日月明。彼国有佛，号日月土如来、应供、正遍知，与八万亿菩提萨埵，恭敬围绕而为说法。药上菩提萨埵、摩诃萨埵，既到彼国，至日月土如来前，顶礼佛足，白佛言：“世尊，何因缘故，于娑婆世界，在释迦牟尼佛前，观于十方，见无量众生集会，在此不见？”<br>
            　　尔时，药上菩提萨埵、摩诃萨埵，至日月土如来前白佛言：“世尊，我过九十六亿诸佛国土，来至于此不见一人。世尊，谁见谁闻，无知无觉树上而生众生？”<br>
            　　佛告药上菩提萨埵言：“不也，善男子。汝颇见颇闻，无知无觉之树，能生人不？”<br>
            　　药上白佛言：“世尊，不见不知。”<br>
            　　佛告药上菩提萨埵：“汝欲见不？我今示汝。”<br>
            　　药上白佛言：“世尊，愿欲见之。”<br>
            　　尔时，日月土如来屈伸臂顷，百千亿众皆悉来集。一一众生手执香华，供养如来。<br>
            　　“药上，汝今见不？”<br>
            　　药上菩提萨埵白佛言：“已见，世尊。见已，善逝。”<br>
            　　佛告药上：“善男子，此诸众生，无觉无知，皆悉如幻。”<br>
            　　时，彼三万亿众生各伸两手，以诸香华供养如来。<br>
            　　药上菩提萨埵白佛言：“世尊，此事希有！须臾之间，此诸众生各生百手，供养如来，尚不得脱，况两手者！”<br>
            　　佛告药上菩提萨埵言：“如是，如是。善男子，此诸众生，无觉无知，而生而灭。善男子，我身亦如是，如幻如化，而示生灭。”<br>
            　　药上白佛言：“世尊，何等是少众生？何者是老众生？”<br>
            　　佛告药上：“善男子，亦有老者，亦有少者。”<br>
            　　药上白佛言：“世尊，愿佛解说，何者是也？”<br>
            　　佛告药上：“无福衰者，是老众生。从彼树生者，是少众生。”<br>
            　　药上白佛言：“世尊，我欲见彼少众生等。”<br>
            　　尔时，日月土如来即伸右臂，从于四方有百千亿众生，俱来集会，至如来所，顶礼佛足，绕佛三匝，在佛前立，默然而住。<br>
            　　药上白佛言：“世尊，此诸众生，何故佛前，默然而住？”<br>
            　　佛告药上：“善男子，汝不知耶？地大之性，无言无说，法聚无知无觉。何以故？药上，此诸少众生，不见生，不见灭，不见老病死忧悲苦恼，具受一切苦痛之恼，云何而语？是故，药上，如是众生，应当教之。”<br>
            　　尔时，药上菩提萨埵、摩诃萨埵，白佛言：“世尊，少众生者，从何所来？何处终？当生何处不知法者？”<br>
            　　佛告药上：“善男子，汝今谛听！此诸众生非是人作，非金师作，非铁师作，非木师作，非窑师作，非王者作。男女和合恶业而生，受诸苦痛，作不善行，受如是苦，名少众生。药上，彼不与佛言，不礼如来，彼受无量无边之苦。药上，有少众生不共佛语者，受如是无量无边苦恼。药上，以不善知苦因缘故不共佛语；不共佛语故，不知善，不知恶。虽得人身，不知生，不知灭。药上，是名年少众生。”<br>
            　　药上菩提萨埵白佛言：“世尊，年少众生，云何生？云何灭？”<br>
            　　佛告药上菩提萨埵言：“善男子，譬如有人以木挑火，木则渐烧；如是，药上，众生之类，初生时苦、中苦、死苦。”<br>
            　　药上白佛言：“世尊，生时谁生？灭时谁灭？”<br>
            　　佛告药上：“善男子，如佛之生，如佛之灭。譬如有人闭在暗室，眼无所见。复有异人曾受苦恼，作是思惟：‘此人受苦，甚为可愍！若不得脱，是人必死。’以火与之，令得少明。时暗室人，见火欢喜，心得安隐。尔时，彼火以少因缘，炽然火焰烧彼暗室，尔时彼人被烧而死。时王闻之，作如是念：‘我国众生若有所犯，更不系缚。’尔时，国王告下人民：‘汝等诸人莫生怖畏！于我国内施汝无畏。若有所犯，不加害汝，亦不杀汝，皆当安隐，莫生怖畏。’药上，如来亦复如是，烧诸烦恼，灭诸病苦。犹如彼人为令暗室众生安隐，自烧而死；如来如是，为诸众生令得安隐，不惜身命，拔诸系缚，令得解脱。如是，药上，如来永离三毒之恼，为诸世间作大灯明，于地狱、畜生、饿鬼、阿修罗，老少众生拔令解脱。”<br>
            　　尔时，诸天于虚空中，而说偈言：</p>
            <p>　　“最胜好福田， 一切田中胜，<br>
            　　　世间无上尊， 增长诸佛子，<br>
            　　　佛田最胜田， 能除诸怖畏。<br>
            　　　大师善方便， 守护诸众生，<br>
            　　　住于涅槃界， 而示在世间，<br>
            　　　令世间寂灭！ 佛为无上师，<br>
            　　　救护少众生， 亦救老众生，<br>
            　　　三界诸众生， 方便而度之。<br>
            　　　闭诸地狱门， 及畜生饿鬼，<br>
            　　　此世得安乐， 他世亦安乐。”</p>
            <p>　　尔时，如来即时微笑，而说偈言：</p>
            <p>　　“善哉见善人！ 善哉见佛陀！<br>
            　　　善哉闻法者！ 善哉能敬僧！<br>
            　　　善哉此法门， 灭除一切恶！”</p>
            <p>　　尔时，药上菩提萨埵、摩诃萨埵，白佛言：“世尊，何因缘故，如来微笑？若无因缘，如来终不现希有相。”<br>
            　　佛告药上：“善男子，汝见此等少众生不？”<br>
            　　药上白佛言：“世尊，唯然已见。”<br>
            　　佛告药上：“善男子，此诸众生，今日皆得住于十地。”<br>
            　　尔时，药上菩提萨埵、摩诃萨埵，踊身虚空，高八万由旬，共八万亿天子，于如来上散众妙华。地上年少诸众生等，皆礼佛足。尔时，药上于虚空中而作是言：“三千大千世界众生皆闻此声。地狱众生闻此声者，悉得解脱。三十三天闻此音声皆来集会。”<br>
            　　时，三千大千世界六种震动。时，大海中八万四千龙王动而来集，三万亿阎浮提夜叉俱来集会，二万五千亿罗刹、饿鬼俱来集会。时如来所，大众悉集。尔时，如来为诸年少众生说法。从十方世界有百千亿诸菩萨众，各以神力俱来集会。<br>
            　　尔时，药上菩提萨埵白佛言：“世尊，从十方国有无量菩萨俱来集会，无量天、龙、夜叉、乾闼婆、阿修罗、迦楼罗、饿鬼、地狱皆来集会，欲闻正法。惟愿世尊，当为说之。”<br>
            　　佛告药上菩提萨埵、摩诃萨埵言：“善男子，汝下至此。”<br>
            　　尔时，药上菩提萨埵，以自神力从上而下，向佛合掌，顶礼佛足，白佛言：“世尊，法聚、法聚者，何因缘故名为法聚？”<br>
            　　佛告药上：“善男子，法聚者，名曰净行。净行者，能离一切不善之法。善男子，汝见如此少众生不？”<br>
            　　药上白佛：“唯然，已见。”<br>
            　　佛告药上：“此诸众生离邪淫故，必得诸陀罗尼，必得具足一切诸法。”　</p>
<div class="jwbt-box"><div class="jwbt"><a name=j0445-4><a href="0445.htm#MENU-top">僧伽吒经卷第四</div></div></a></a>
<p>　　尔时，药上菩提萨埵、摩诃萨埵，白佛言：“世尊，以何方便，令诸众生悉闻正法？”<br>
            　　佛告药上菩提萨埵、摩诃萨埵言：“善男子，有诸众生，我说生苦，而不听受老苦、病苦、忧悲之苦、怨憎会苦、爱别离苦、死灭之苦。药上，是名一切苦。”<br>
            　　时，少众生闻此法已，合掌礼佛，白佛言：“世尊，我等亦有死耶？”<br>
            　　佛告年少等：“汝一切众生亦归于死。”<br>
            　　彼少众生白佛言：“世尊，云何死至？”<br>
            　　佛言：“善男子，临死之时，灭行识风起，识转风起，识相应风起。善男子，是三种风，临死之时，动于行识。”<br>
            　　彼少众生白佛言：“世尊，何等三法，临死之时，恼于身识？”<br>
            　　佛言：“善男子，一者、刀恼，二者、针恼，三者、杖恼。是三种风，恼切其身。”<br>
            　　彼少众生白佛言：“世尊，何者是身？”<br>
            　　佛言：“善男子，身名火聚，身名烧然，身名愚痴，身名崩坏，身名刺聚，身名丘冢，身名水泡，身名重担，身名生恼，身名老病苦恼，身名为死爱别离怨憎会，是名为身。”<br>
            　　彼诸年少复白佛言：“世尊，如此之身，云何名死？云何名生？”<br>
            　　佛言：“善男子，识灭名死，福德因缘识起名生。善男子，名为身者，有无量亿筋脉相缠。身有八万四千毛孔，复有八万四千户虫在中而住。彼诸虫等，亦有死灭。人将死时，诸虫怖畏，互相噉食受诸苦痛；男女眷属生大悲恼，递相食噉。诸虫相食，唯有二虫七日斗诤；过七日已，一虫命尽，一虫犹在。如彼虫斗，临死不息；凡夫之人亦复如是，乃至临终诤斗不息，不畏生苦，不畏老苦，不畏病苦，不畏死苦。如彼二虫至死不息，凡夫众生亦复如是。<br>
            　　“死至之时，贤圣呵言：‘丈夫，汝作不善！汝岂不见世间苦耶？不见生苦，不见病苦，不见老苦，不见死苦？’答言：‘如是，已见生苦、病苦、老苦、死苦。’‘汝若见如是苦，何不作诸善根？何故不为后世乐故，修诸善法？丈夫，我复问汝，何不作善，离于生苦、老苦、病苦及以死苦？云何不修正念之观？汝于阎浮提，岂可不闻揵椎声耶？不见众生行布施耶？不见众生于佛福田种善根子？香华幡盖施佛之时，汝不见耶？如来所有四众弟子，比丘、比丘尼、优婆塞、优婆夷，于佛法中，有此四众能救苦厄！’贤圣呵言：‘不善丈夫，造作如是不善之业！’”<br>
            　　“尔时，法王说偈告曰：</p>
            <p>　　“‘见如来出世， 闻击法鼓音，<br>
            　　　　见演说法时， 寂灭至涅槃。<br>
            　　　　见于多众生， 作福者甚少，<br>
            　　　　福能后世乐， 何故而不作？’</p>
            <p>　　“尔时，彼人以偈，答法王言：</p>
            <p>　　“‘我愚痴无智， 亲近恶知识，<br>
            　　　　造作不善业， 由欲迷于心。<br>
            　　　　我以多习欲， 今受苦痛报，<br>
            　　　　多杀害众生， 破坏和合僧，<br>
            　　　　破坏佛塔寺， 愚痴无智慧，<br>
            　　　　口作不善语， 呵骂于父母。<br>
            　　　　我以不觉知， 自多造众过；<br>
            　　　　我见所生处， 在于大叫狱；<br>
            　　　　于众合地狱， 受于大苦痛；<br>
            　　　　复有阿鼻狱， 受无量剧苦；<br>
            　　　　大莲华地狱， 受于无量苦；<br>
            　　　　黑绳大地狱， 百千生受苦；<br>
            　　　　于一切地狱， 遍受诸苦恼；<br>
            　　　　无数百千劫， 受于大苦痛；<br>
            　　　　行于黑暗狱， 不见其门户；<br>
            　　　　复堕火镬中， 展转受众苦。<br>
            　　　　复有一地狱， 名曰刀剑狱，<br>
            　　　　百千亿刀剑， 行列在我前，<br>
            　　　　以此割截身， 自业受苦恼，<br>
            　　　　非工师所作， 业感自然生。<br>
            　　　　大风吹令起， 割切遍其身，<br>
            　　　　我应受如是， 地狱诸苦恼。<br>
            　　　　一切诸众生， 见我受此苦！<br>
            　　　　我所有财宝， 尽留在世间；<br>
            　　　　男女及兄弟， 姊妹亲眷属，<br>
            　　　　父母及知识， 奴婢作使人，<br>
            　　　　牛羊诸畜生， 我意迷于此。<br>
            　　　　贪著金银宝， 及精妙衣服，<br>
            　　　　贪著造舍宅， 善工画舍宅，<br>
            　　　　众婇女娱乐， 箜篌箫笛音，<br>
            　　　　以此痴心著。&nbsp;<br>
            　　　　香汤自澡浴， 如是自娱乐，<br>
            　　　　顽痴无智身， 种种而供养。<br>
            　　　　我亦无兄弟， 虚妄心贪著，<br>
            　　　　今日受无量， 苦痛不可尽。<br>
            　　　　世间胜上味， 贪著而噉食，<br>
            　　　　香泽以涂发， 宝珠以为鬘，<br>
            　　　　贪色自迷醉， 今无救济者。<br>
            　　　　眼为恶业因， 见已则生贪；<br>
            　　　　耳因诸音声， 闻已则生贪。<br>
            　　　　臂贯以宝钏， 指著金宝环，<br>
            　　　　咽颈著宝璎， 脚著于金钏，<br>
            　　　　作金宝罗网， 交络覆其身，<br>
            　　　　身著种种宝， 以此自庄严。<br>
            　　　　世间第一者， 以为身庄严，<br>
            　　　　细软上妙触， 增长于爱欲；<br>
            　　　　种种妙床榻， 以自悦其身；<br>
            　　　　种种妙好香， 以涂其自身；<br>
            　　　　栴檀龙脑香， 以此自涂身；<br>
            　　　　麝香等诸香， 用之自涂身；<br>
            　　　　瞻卜须摩那， 以此涂其发；<br>
            　　　　第一精妙衣， 白氎自衣身。<br>
            　　　　若舍白象乘， 复乘于马乘，<br>
            　　　　为王治国政， 人众悉敬重，<br>
            　　　　宫中诸妃后， 善学歌舞戏。<br>
            　　　　禽兽在旷野， 无事猎残害，<br>
            　　　　作如是等恶， 不知后世报。<br>
            　　　　食噉他肉故， 受如是苦报，<br>
            　　　　愚痴无智慧， 不知当有死。<br>
            　　　　我以愚痴意， 养育于身命，<br>
            　　　　今日至死门， 无能救济者！<br>
            　　　　汝等诸亲族， 何用视我为？<br>
            　　　　何不服胜衣？ 何故自忧哭？<br>
            　　　　何故不梳发， 而受于苦恼？<br>
            　　　　我命终不存， 造恶增多故！<br>
            　　　　狐狼乌鹊等， 食我此身肉，<br>
            　　　　长养此身体， 为诸虫所食。<br>
            　　　　生死因此身， 众生则有生，<br>
            　　　　应如是授药， 令得离此难。<br>
            　　　　世医不能治， 无人救济者，<br>
            　　　　今日授法药， 令灭烦恼病。<br>
            　　　　种种养此身， 会必归于死，<br>
            　　　　世间无上尊， 救度诸众生。<br>
            　　　　寂灭诸佛子， 亦能救众生，<br>
            　　　　施诸妙法药， 令远离生死。<br>
            　　　　食肉长此身， 不知诸苦报，<br>
            　　　　长养于此身， 无有少利益。<br>
            　　　　此身顽痴聚， 不知少恩分！<br>
            　　　　妻妾男女等， 目视不能救，<br>
            　　　　怨结心悲恼， 啼哭而号泣。<br>
            　　　　妻妾男女等， 不知其恩力，<br>
            　　　　长养得成立， 无能救济者，<br>
            　　　　绝望无有知， 忧愁入地狱。<br>
            　　　　众生生有苦， 后则有死苦，<br>
            　　　　想行触受等， 是则为中苦。<br>
            　　　　愚痴爱所转， 生在于诸有，<br>
            　　　　为爱欲所缚， 乐著于境界。<br>
            　　　　众生无知故， 唯有忧恼苦，<br>
            　　　　善法不识知， 心但著名利，<br>
            　　　　不知于后世， 犹如恶毒蛇。<br>
            　　　　无明缚众生， 远离于解脱，<br>
            　　　　不识解脱故， 恶业所流转。<br>
            　　　　心有烦恼故， 众生住生死，<br>
            　　　　烦恼烧众善， 如火焚干木。<br>
            　　　　流转于五道， 无有少乐受，<br>
            　　　　不知好妙乐， 在于何处所？<br>
            　　　　清净佛国土， 世尊转法轮，<br>
            　　　　如来净音声， 说戒定智慧。’”</p>
            <p>　　尔时，世尊复告药上菩提萨埵、摩诃萨埵言：“如是，如是，恶行众生命终之后，受诸苦恼，无救济者。善果报者，今说伽陀：</p>
            <p>　　“造恶不善业， 必入于地狱，<br>
            　　　吞噉热铁丸， 饮于沸镕铜，<br>
            　　　雨火洒其身， 遍身体火烧，<br>
            　　　无处而不遍， 展转受苦恼。<br>
            　　　不知于净乐， 于法亦不知，<br>
            　　　愚痴作非法， 远离于乐果。<br>
            　　　信佛禁戒法， 修习于智慧，<br>
            　　　以净戒具足， 速疾成菩提。<br>
            　　　精进为第一， 生净佛国土，<br>
            　　　宣说善法要， 摄护诸众生。<br>
            　　　具足慈悲心， 修行净梵行，<br>
            　　　具解脱知见， 成如来善名。<br>
            　　　世间之父母， 菩提心第一，<br>
            　　　说此法门者， 第一善知识。<br>
            　　　听此法门者， 必作无上尊，<br>
            　　　具世尊十号， 寂灭心相应。”</p>
            <p>　　尔时，药上菩提萨埵、摩诃萨埵，白佛言：“世尊，何因缘故，大地震动？”<br>
            　　尔时，世尊告药上菩提萨埵言：“汝观何故，大地震动？”<br>
            　　尔时，药上观四方时，见下方界有二十亿众生从地踊出，见上方界二万五千亿众生同时而生。<br>
            　　时，诸年少见是事已，白佛言：“世尊，今出生者，是何等人？”<br>
            　　佛言：“汝等见此大众不耶？”<br>
            　　白佛言：“世尊，唯然，已见。”<br>
            　　佛言：“此众生出，为汝徒伴。”<br>
            　　问言：“世尊，此诸众生，亦有死不？”<br>
            　　佛告年少：“一切众生悉皆有死，此亦不免。”<br>
            　　时，诸年少合掌向佛，顶礼佛足，白佛言：“世尊，我等更不能忍流转生死。”<br>
            　　佛告年少：“汝等能起大精进不？”<br>
            　　年少白佛言：“世尊，我等面见如来，耳闻如来说甘露法，见菩提萨埵现大神力，见佛弟子诸声闻众集会于此。世尊，愿修精进，不能忍受生死流转。”<br>
            　　尔时，药上菩提萨埵及五百眷属，以神通力踊身虚空，身出师子、猛虎、白象，现大神通，于高山顶结跏趺座，满二万由旬，化作十千亿日月。<br>
            　　时，诸年少白佛言：“世尊，何故世间有此光明？”<br>
            　　尔时，世尊告诸年少：“善男子，汝等见此日月不耶？”<br>
            　　时，诸年少白佛言：“世尊，唯然，已见。”<br>
            　　佛告年少：“此是菩提萨埵自身光明，现作日月，示于众生，为之说法，安乐利益一切天人。人中修行，得此神通。”<br>
            　　时，诸年少白佛言：“世尊，愿说如此光明因缘。”<br>
            　　尔时，世尊告药上菩提萨埵、摩诃萨埵言：“善男子，汝见此三千大千世界六种震动不？”<br>
            　　时，药上菩提萨埵白佛言：“世尊，唯然，已见。我有少疑，欲问如来，愿佛听许。”<br>
            　　佛告药上菩提萨埵言：“善男子，随汝意问，当为汝说，令汝欢喜。过去、未来、现在三世之事，当为汝说。”<br>
            　　药上白佛言：“世尊，我见如来有八万四千天子围绕恭敬，复有八万四千菩萨亦围绕恭敬，又见万二千亿诸龙围绕恭敬，复有万八千亿诸天神等围绕恭敬，复有二万五千亿诸饿鬼神围绕世尊。何因缘故，有此众集？”<br>
            　　尔时，世尊告药上菩提萨埵、摩诃萨埵言：“善男子，在此众集，为欲听法。药上，此诸众生，今当背生死，今日当得住于十地；住十地已，得离烦恼，得寂灭佛法。”<br>
            　　药上菩提萨埵白佛言：“世尊，此诸众生，杂业所生。如来云何净此众生？”<br>
            　　佛告药上菩提萨埵言：“善男子，汝今谛听，当为汝说。药上，此诸众生愚痴无智，不知解脱在于何处。多有年少诸众生等，今日当得法陀罗尼，得知一切法，得于十地；至十地已能作佛事，能转法轮雨于法雨，绍无上佛法，安乐众生。天、龙、阿修罗、乾闼婆、饿鬼等，闻法欢喜，皆住十地，击大法鼓，吹大法螺。此年少等，勤修行故得此十地，今所得法如十方佛。”<br>
            　　尔时，五千年少众生，从座而起，白佛言：“世尊，此身为重担大可怖畏，不知道以非道。我等犹如盲冥之人，愿佛怜愍。我等劝请世尊，愿佛说法。我等生无智慧，不知法药。愿世尊为我等说法，令得远离生死之苦，所生之处愿见佛身。”<br>
            　　尔时，药上菩提萨埵、摩诃萨埵，语诸年少众生言：“汝等食已，然后为汝演说正法。”<br>
            　　时，诸年少语药上言：“我不识汝，汝为是谁？色相寂灭，离三恶道怖；如汝身相，离诸恶法；见汝掌中，七宝庄严；身服宝璎以功德聚。我不知汝是何等人？我等不须食，亦不须饮。以食入身，甚可憎恶，变成屎尿，作血肉筋皮。是故我等不须食饮，不须一切细软衣服，不须臂印金钏，真珠璎珞庄严身具皆所不欲，以无常故。我等亦不顾惜身命，为离恶道。我等求于法施，为安乐天人，为求善知识，不求转轮圣王。以转轮王，虽主四方不免磨灭，男女妻子不能随从，所有七宝亦不逐去，无量人众亦不随去，于四天下无复自在，一身为王多见无常，作恶业故堕叫唤地狱。七宝自在，游四天下，竟何所在？<br>
            　　“仁者，且听我等所说，速至佛所。佛观一切愍之如子！我等无父无母，无兄弟亲族，一切皆无。佛为我父，如来是母。佛如日月，示人善道，于生死中能救众生令不复生。诸烦恼河甚可怖畏，众生在中烦恼漂溺，如来救之令不复入。世尊怜愍为说正法，示人无上菩提之处。我等不贪饮食，不欲世间富贵，不愿生天，不畏坠恶道；得人身已，愿见世尊。众生短寿，流转无常，以恶业故，贪著五欲不觉死至，知死必至亦不怖畏。不念生灭，不知细法，不知修细业，不知寂灭界，无明覆心，生已归死，死已复生，心亦不生厌离之想；长夜受苦，鞭挞挝打不生厌离，但起劫夺，受狱缚苦，五缚所系。本恶业故，命识欲灭，悲泣而言：‘谁救济我？一切悉与金银杂宝。身为奴仆，一切作使，我悉能为。王位自在，我悉不欲。不须财物，但求活命。’如是，仁者，我等不须饮食。诸王自在，食则上味，会归于死；天食甘露，亦归磨灭。种种百味，王所贪著，求实则无。饮食等味，我等不须。我等求闻正法，令得离苦，愿离爱缚诸结烦恼。归依世尊，愿离诸缚。我等敬礼大仙世尊，为诸众生。未知仁者名字何等？愿自说之。”<br>
            　　药上菩提萨埵言：“世界广博，众生名字，宁可尽知？”<br>
            　　诸年少言：“我等愿知仁者名字，甚深名字，愿为宣说！”<br>
            　　药上答言：“我名药上，治众生病，药中最上。我今为汝等说，令离诸病，灭除一切世界病苦：世间贪为大病，能除灭之；嗔为大病，无智众生流转地狱、畜生、饿鬼；痴为大病，众生受苦皆能灭除。”<br>
            　　诸年少言：“闻此妙法，离诸苦难！凡夫无智，受诸苦恼，闻此净法，离诸恶业；离恶业故，无恶道畏。速见如来救一切病，医王施药，疗治众苦。仁者速去礼敬如来，以我等语向世尊说。世尊能除我等之病，灭烦恼火。欲火烧身，不能灭除，我等极苦，愿佛怜愍。身为重担甚可怖畏，三毒所压不可得胜，去来常担不能远离，不知死至，不生惊怖，不知解脱道，亦不知示解脱道者，以愚痴意自谓不死，见父母死犹不生怖，诸业烦恼浊乱其心受诸苦恼，云何而食？<br>
            　　“我等无明覆心，有如是苦。大怖重担，想、行及受，痴爱无智，流转诸有，世间妄生，不识解脱。世人愚痴，浴以香汤，衣以上服，食以上味，耳听乐音种种自娱；种种好色，乐欲观之；一切好味，舌求贪食；细软之触，身欲著之；二身和合，痴心谓乐；此身顽痴，何处有乐？著好履屣、衣服、饮食，无如之何？临终困至，无有能救；自不能救，衣服之具，岂能救济？生在世间，驰诸象马，当作恶业，不求解脱，自作教人，不知后报。<br>
            　　“我等前死有生，今生有死，忧悲苦恼。我具见父母兄弟、姊妹妻子，丧亡悲哀，忧愁苦恼，皆悉见之。诸行皆空，智者云何而生乐著？不求寂灭法，不求离生死法，以贪覆心，生在世时不行布施。一切过中无过贪心，著于世法多作有行，不知修习禅定解脱之道，不知发大誓愿成无上道。佛是父母，佛是示解脱道者，能雨利益众生。愚痴众生，不知护法。发心愿求无上菩提，名为护法。一切行空，财物亦空。若观我空，不复受生。<br>
            　　“愿仁者怜愍，以我等语具向佛说，为诸菩提萨埵故。诸菩萨法不应懈怠，勤修精进，舍恶行善。仁者为我往至佛所，礼敬如来，作如是言：‘世尊知一切法悉无有疑。恶魔眷属，佛已调伏。如来已能燃大法炬，令众得乐。如是之法能成佛者，我等未闻。仁者速往佛所，为我等故。我等不见如来，犹未得度；三十二相、八十种好，见此身已，然后得度。”<br>
            　　尔时，药上菩提萨埵语诸年少：“汝观上方，有何等相？”诸人闻已，即观上方，见五百化佛。又见三千大台，七宝严饰，七宝罗网以覆其上，如莲华叶出种种香。<br>
            　　时，诸年少问药上言：“此诸华座，是何等相？”<br>
            　　药上答言：“此是汝座，速至佛所，礼敬如来。”<br>
            　　诸年少言：“我等不知所行之路，不见如来。知诣何方，礼敬如来？”<br>
            　　药上告言：“汝但礼敬如来世尊！如虚空尘无有住处，如来亦如是。如来安住处如须弥山，如来等须弥山，如大海水。三千世界微尘数等十方菩萨，欲求佛住，不知所在。十方诸菩提萨埵，但遥礼敬！”<br>
            　　诸年少言：“愿仁慈恩，满我所愿，心欲见佛亲近礼敬。”<br>
            　　药上告言：“如来不求香华，为众生作因，令离生死。恶魔眷属，不共诤论。归依佛者，不入死门，速得法陀罗尼，发净心愿，即得见佛。”<br>
            　　尔时，世尊以迦陵频伽音，熙然微笑，从其面门放八万四千光明，遍照三千大千世界，下至十八地狱，上至阿迦尼吒天。其光杂色，青黄赤白玻瓈等色。如是等光从面门出，遍照三千大千世界。遇斯光者，一切众生皆得安乐。照世界已，还至佛所，绕佛七匝，从佛顶入。<br>
            　　尔时，药上菩提萨埵，从座而起，合掌向佛，白言：“世尊，我欲少问。若佛听者，乃敢发言。”<br>
            　　尔时，世尊告药上言：“善男子，随汝所问。如来为汝，分别解说，令汝欢喜。”<br>
            　　药上白佛言：“世尊，此三万亿年少，欲听如来微妙深法，愿为说之。”<br>
            　　佛告药上：“善男子，若闻如来深妙法者，当学诸法，得具足一切功德，今日即得住于十地，能击大法鼓，建大法幢。药上，汝见如是大台不耶？”<br>
            　　药上言：“世尊，唯然，已见。”<br>
            　　佛告药上：“此诸年少，今日得坐此台，证一切法，满足一切善根之法，今日当得击大法鼓。无量天人，得闻法已，悉得利益。无量地狱众生，得闻法已，得背恶道。”说此语时，众中九千亿老众生，得须陀洹果。<br>
            　　“药上，闻此法者，得离一切苦，具一切善法。药上，一切皆能成就佛身。药上，汝观四方诸大菩提萨埵。”<br>
            　　尔时，药上即观四方，见东方界五十亿恒伽沙菩萨而来向此，见南方界六十亿恒伽沙菩提萨埵而来向此，见西方界七十亿恒伽沙菩提萨埵而来向此，见北方界八十亿恒伽沙菩提萨埵而来向此，见下方界九十亿恒伽沙菩提萨埵而来向此，见上方界百亿恒伽沙菩提萨埵而来向此；到已，皆于佛前，在二面住。<br>
            　　药上白佛言：“世尊，于虚空中，见黑色、黄色，是何等相？”<br>
            　　佛告药上：“汝不知耶？”<br>
            　　药上白佛：“惟佛如来能一切知。”<br>
            　　佛告药上：“此是恶魔及眷属，欲来至此。药上，汝欲见不？”<br>
            　　药上白佛言：“世尊，我欲见之。”<br>
            　　佛令药上，即见恶魔。<br>
            　　药上见已，白佛言：“世尊，何因缘故，恶魔至此？”<br>
            　　佛告药上：“魔欲乱此法座。”<br>
            　　药上白佛言：“世尊，此诸菩提萨埵，为观诸年少受位故来。”<br>
            　　“药上，汝见此诸菩萨，种种形色、种种相貌、种种力不？”<br>
            　　药上白佛言：“世尊，唯然，我见百千亿恒伽沙菩提萨埵，自在神通而来至此。”<br>
            　　尔时，世尊说此法已，一切勇菩萨、药上菩萨，一切老少众生，一切天人，世间阿修罗、乾闼婆，闻佛所说，皆大欢喜，顶戴奉行。</p>
            <div class="jw-bottom">
       <li><a href="0444.htm">上一部：乾隆大藏经·大乘单译经·文殊师利宝藏陀罗尼经一卷</a>
      <li><a href="0446.htm">下一部：乾隆大藏经·大乘单译经·出生菩提心经一卷</a></li></div></div>
     <div class="bottom-bt">乾隆大藏经·大乘单译经·僧伽吒经</div></span></body></html>
