<!DOCTYPE HTML PUBLIC"-//W3C//DTD HTML 4.0 Transitional//EN">
<HTML><HEAD><TITLE>第0591部～佛说善生子经一卷</TITLE>
<meta http-equiv="Content-Type" content="text/html; charset=utf-8" />
<META content="MSHTML 5.00.3700.6699" name=GENERATOR>
<meta name="viewport" content="width=device-width, initial-scale=1" />
<link href="../class/jw.css" rel="stylesheet" type="text/css">
<SCRIPT type=text/javaScript>
function doZoom(size){
document.getElementById('zoom').style.fontSize=size+'px'}
</SCRIPT>
</head>
<body>
<span id="zoom">

<a name="MENU-top"></a>

<div class="top-bt">
<div class="top-left">小乘阿含部·第0591部</div>
<div class="top-center">佛说善生子经一卷</div>
<div class="top-right">西晋沙门支法度译</div></div>
<div class=top-bm>
<div class=bm-bt><div class=bm-jbt>· 经名 · 卷数 · 跋序</li></div><div class=bm-jbt-left><div class=bm-jbtbm>· 品名 · 品数 · 译作者</li></div>
<div class=bm-zt>字体：<A href="javascript:doZoom(18)">大</A> <A href="javascript:doZoom(16)">中</A> <A href="javascript:doZoom(15)">小</A></div></div></div>
<div class=bm-bt><div class=bm-jbt><a href="0591.htm#j0591-1">佛说善生子经</a></div></div></div>
<div class="jwzw">
<div class="jwbt-box"><div class="jwbt"><a name=j0591-1><a href="0591.htm#MENU-top">佛说善生子经</div></div></a></a>
<p>　　闻如是。一时众祐。游于罗阅耆阇崛山。彼时居士善生疾病困笃。敕其子曰。吾没之后。汝必为六面礼。于是善生他日殒命。子乃敬送供养丧事讫毕。辄早起沐浴。着新衣。之水上。拜谒六面而言曰。余以恭肃敬礼。子于东方之生彼又我敬焉。周旋南方西方北方上下。面面同辞。尔时佛晨日着衣持钵适欲入城。见居士善生子于水上六面拜谒如是。众祐则从而问曰。居士子。汝何近闻。必当早起沐浴。着新衣。之水上。拜谒六面。自说恭肃敬礼。拜于诸方而又浴。彼之敬者是何师法。善生子。善生子对曰。吾父临亡。先有此令。是以遵行。不闻之于师也。</p>
                      <p>　　众祐报曰。居士子。父所言者非此六方也。旦而晞坐六面之欲。如有四面垢恶之行。不能悔者。则是身死。精神当生恶道地狱之中。夫人以四事为劳。当识知。何谓四。一为好杀生。二为好盗窃。三为淫邪行。四为喜妄语。佛颂其义曰。</p>
                      <p>　　杀生与盗窃　　欺诈为妄语<br>
　　趣向他人妇　　不为智者誉</p>
                      <p>　　又居士子。有四事或往恶道。何谓四。一为欲。二为怒。三为痴。四为畏。颂其义曰。</p>
                      <p>　　有欲怒痴畏　　不承受正法<br>
　　是以名处下　　犹月阴遏亏<br>
　　无欲怒痴畏　　而承受正法<br>
　　是以名处上　　犹月阳进满</p>
                      <p>　　又居士子。有六患。消财入恶道。当识知。何谓六。一为嗜酒游逸。二为不时入他房。三为博戏游逸。四为大好伎乐。五为恶友。六为怠惰。颂其义曰。</p>
                      <p>　　饮酒入他房　　博戏好伎倡<br>
　　恶友与怠惰　　圣哲所不称</p>
                      <p>　　夫酒有六变当知。何谓六。为消财。为致病。为兴争。为多怒。为失誉。为损智。已有斯恶则废事业。未致之财不获。既护者消。宿储耗尽。</p>
                      <p>　　淫邪有六变当知。何谓六。不自护身。不护妻子。不护家属。以疑生恶。怨家得便。众苦所围。已有斯恶则废事业。未致之财不获。既获者消。宿储耗尽。博戏有六变当知。何谓六。胜则生怨。负则热中。朋友戚之。怨家快之。有狱凶忧。人众疑之。已有斯恶则废事业。未致之财不获。既获者消。宿储耗尽。好乐有六变当知。何谓六。志在舞。志在歌。志在弦。志在节。志在鼓。志在彼。已有斯恶则废事业。未致之财不获。既获者消。宿储耗尽。</p>
                      <p>　　恶友有六变当知。何谓六。习醉迷。习惛乱。习纵恣。习酒舍。习小人。习鄙语。已有斯恶则废事业。未致之财不获。既获者消。宿储耗尽。</p>
                      <p>　　怠惰有六变。当知何谓六。饱不作。饥不作。寒不作。热不作。晨不作。昏不作。已有斯恶则废事业。未致之财不获既获者消。宿储耗尽。颂其义曰。</p>
                      <p>　　好色乐歌舞　　昼息夜从彼<br>
　　恶友与怠惰　　士为斯大损<br>
　　博戏酒慌坏　　志在彼妇女<br>
　　远贤而近愚　　其损犹月毁<br>
　　行身自憍大　　毁蔑沙门道<br>
　　邪见而行悭　　是谓慢荡士<br>
　　夫酒妨财用　　少利饮大渴<br>
　　病水兴债负　　作乱危身疾<br>
　　或以酒结友　　或以酒犯法<br>
　　若以成美利　　斯有犹可忍<br>
　　或昼如奉戒　　昏夜道为姧<br>
　　当依于酒庐　　如此慎勿亲<br>
　　不自寒至暑　　如草不贵己<br>
　　精进修事业　　尔利是用损<br>
　　若能忍寒暑　　如草不贵己<br>
　　精进修事业　　则安且益矣<br>
　　狎下为渐消　　习上未曾损<br>
　　进善超然尊　　以善必得善<br>
　　大善则遘善　　诚善能兼习<br>
　　亲戚之所尚　　奉戒以灭恶<br>
　　是以当为习　　已有行复行<br>
　　其为亲戚上　　如帝莅于众</p>
                      <p>　　又居士子。四友非友像。当识知。何谓四。一为取异物。二为言佞。三为面爱。四为邪教。颂其义曰。</p>
                      <p>　　取异物之友　　言美以顺耳<br>
　　面谈为媚爱　　邪教相危殆<br>
　　斯以非友像　　智者则不友<br>
　　已识当远离　　譬犹出涩道</p>
                      <p>　　取异物之友。当以四事知。何谓四。贪取彼物。与少望多。为畏故习。为利故习。颂其义曰。</p>
                      <p>　　夫以取彼物　　少与而多欲<br>
　　畏习与利习　　贪人友际然<br>
　　斯以非友像　　智者所不友<br>
　　已识当远离　　譬犹出涩道</p>
                      <p>　　言佞之友。当以四事知。何谓四。宣人之私。自隐其私。面伪称善。退则兴诽。颂言义曰。</p>
                      <p>　　好行宣人私　　有私而自隐<br>
　　面从褒扬善　　退则议其恶<br>
　　斯以非友像　　智者所不友<br>
　　已识当远离　　譬犹出涩道</p>
                      <p>　　面爱之友。当以四事知。何谓四。说人往短。阴求来过。与之不宝。欲人有厄。颂其义曰。</p>
                      <p>　　为于不可为　　不利造妄语<br>
　　与而不为宝　　愿人厄请已<br>
　　斯以非友像　　智者所不友<br>
　　已识当远离　　譬犹出涩道</p>
                      <p>　　邪教之友。当以四事知。何谓四。以杀生之事劝化人。以盗窃以淫邪欺诈之事劝化人。颂其义曰。</p>
                      <p>　　杀生与盗窃　　欺诈为妄语<br>
　　趣向他人妇　　以此劝立人<br>
　　斯以非友像　　智者所不友<br>
　　已识当远离　　譬犹出涩道</p>
                      <p>　　又居士子。有四友。为仁明欲利人。当识知。何谓四。一为同苦乐。二为利相摄。三为与本业。四为仁愍伤。颂其义曰。</p>
                      <p>　　与人同安危　　摄之以善利<br>
　　为厚能业人　　哀愍导正道<br>
　　如斯为友像　　智者所习讽<br>
　　当与此从事　　必益不为恶</p>
                      <p>　　同苦乐之友。当以四事知。何谓四。施之以己所宝。施之以妻子利。施之家所有。言忠为忍言。颂其义曰。</p>
                      <p>　　与其利己者　　有财利亦与<br>
　　与以家之利　　言忠为忍言<br>
　　如斯为友像　　智者所习亲<br>
　　当与此从事　　必益不为恶</p>
                      <p>　　利相摄之友。当以四事知。何谓四。彼私不宣。己私不隐。面说善言。还为弭谤。颂其义曰。</p>
                      <p>　　以不宣彼私　　己私不为隐<br>
　　相见语讲善　　还则弭诽谤<br>
　　如斯为友像　　智者所习亲<br>
　　当与此从事　　必益不为恶</p>
                      <p>　　与本业之友。当以四事知。何谓四。以利业之。以力业之。纵恣谏之。以善养之。颂其义曰。</p>
                      <p>　　业之以财利　　以力助安之<br>
　　切磋其纵恣　　将养其善志<br>
　　如斯为友像　　智者所习亲<br>
　　当与此从事　　必益不为恶</p>
                      <p>　　仁愍伤之友。当以四事知。何谓四。教劝竖立以成其信。成其戒。成其闻。成其施。颂其义曰。</p>
                      <p>　　信戒闻施道　　恒以劝化人<br>
　　如斯为友像　　智者所习亲<br>
　　当与此从事　　必益不为恶</p>
                      <p>　　又居士子。夫东面者。犹子之见父母也。是以子当以五事正敬正养正安父母。何谓五。念思惟报家事。唯修责负。唯解饬戒。唯从供养。唯欢父母。父母又当以五事爱哀其子。何谓五。兴造基业。与谋利事。与娉妇。教学经道经。则以所有付授与子。是为东方二分所欲者。得古圣制法。为子必孝。为父母慈爱。士丈夫望益。而善法不衰。</p>
                      <p>　　夫南面者。犹弟子之见师也。是以弟子当以五事正敬正养正安于师。何谓五。必审于闻。必爱于学。必敏于事。必无过行。必供养师。师又当以五事哀教弟子。何谓五。以学学之。极艺教之。使敏于学。导以善道。示属贤友。是为南方二分所欲者。得古圣制法。为弟子谦。师以仁教。士丈夫望益。而善法不衰。</p>
                      <p>　　夫西面者。犹夫之见妇也。是以夫当以五事正敬正养正安其妇。何谓五。正心敬之。不恨其意。不有他情。时与衣食。时与宝饰。妇又当以十四事事于夫。何谓十四。善作为。善为成。受付审。晨起。夜息。事必学。阖门待君子。君子归问讯。辞气和。言语顺。正几席。洁饮食。念布施。供养夫。是为西方二分所欲者。得古圣制法夫妇之宜。士夫望益。而善法不衰。</p>
                      <p>　　夫北面者。犹友见其朋也。是以友当以五事正敬正养正安朋类。何谓五。正心敬之。不恨其意。不有他情。时时分味。恩厚不置。朋类又当以五事摄取其友。何谓五。有畏使归我。遨逸则数责。私事则为隐。供养久益胜。言忠为忍言。是为北方二分所欲者。得古圣制法朋友之交。士丈夫望益。而善法不衰。</p>
                      <p>　　夫下面者。犹长子之见奴客执事也。是以长子当以五事正敬正养正安奴客执事。何谓五。适力使之。用时衣食。时时分味。时时教斋。疾病息之。奴客执事又当以十事供养长子。何谓十。善作为。善为成。受付审。夜卧。早作。凡事必学。作务勤力。家贫不慢。空乏不离。出门称曰。我家长子聪而有慧。是为下方二分所欲者。得古圣制法长子执事之宜。士丈夫望益。而善法不衰。</p>
                      <p>　　夫上面者。犹居家布施之人之见沙门梵志也。是以居之来当以五事正敬正养正安沙门梵志。何谓五。开门待之。来迎问讯与设几席。经法藏护。施食洁净。以是供养沙门梵志。沙门梵志又当以五事答布施家。何谓五。教诲以成其正信。教诲以成其戒行。教诲以成其多闻。教诲以成其布施。教诲以成其智慧。是为上方二分所欲者。得古圣制法居家及沙门梵志之宜。士丈夫望益。而善法不衰。颂其义曰。</p>
                      <p>　　东面为父母　　师教宜南面<br>
　　西面为子妇　　朋友位北面<br>
　　奴客执事下　　沙门梵志上<br>
　　如此应为礼　　亦为居家宜<br>
　　凡人富有财　　当念以利人<br>
　　与人同财利　　布施者升天<br>
　　得利与人共　　在在获所安<br>
　　义摄世间者　　斯为近乐本<br>
　　夫以恩摄人　　如母之为子<br>
　　善摄护天下　　其福数数及<br>
　　上得处众会　　能益利与安<br>
　　成人之信戒　　必使得名闻<br>
　　意与常不惰　　舍弃悭吝行<br>
　　摄人以友事　　饮食相惠施<br>
　　往来而又往　　如是名不亏<br>
　　夫能修慎身　　斯居家为贤<br>
　　居积宝货者　　当兴为仁义<br>
　　先学为最胜　　次乃为治产<br>
　　若索以得财　　当常作四分<br>
　　一分供衣食　　二为本求利<br>
　　藏一为储跱　　厄时可救之<br>
　　为农商养牛　　畜羊业有四<br>
　　次五严治室　　第六可娉娶<br>
　　如是货乃积　　日日寻益增<br>
　　夫财日夜聚　　如流归于海<br>
　　治产求以渐　　喻若蜂作蜜<br>
　　有财无与富　　又无与边方<br>
　　悭吝及恶业　　有力无与友<br>
　　事中用则学　　不用勿自妨<br>
　　观夫用事者　　明好犹炽火<br>
　　其于族亲中　　乃兼为两好<br>
　　与亲众座安　　如释处天宫</p>
                      <p>　　于是善生子闻众祐说已。即稽首佛足。下起绕三匝。欣然自归。从佛受戒。</p>
                      <div class="jw-bottom">
       <li><a href="0590.htm">上一部：乾隆大藏经·小乘阿含部·佛说赖吒和罗经一卷</A>
      <li><a href="0592.htm">下一部：乾隆大藏经·小乘阿含部·佛说数经一卷</a></li></div></div>
     <div class="bottom-bt">乾隆大藏经·小乘阿含部·佛说善生子经</div></span></body></html>
