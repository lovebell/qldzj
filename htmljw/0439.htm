<!DOCTYPE HTML PUBLIC"-//W3C//DTD HTML 4.0 Transitional//EN">
<HTML><HEAD><TITLE>第0439部～大方广如来秘密藏经二卷</TITLE>
<meta http-equiv="Content-Type" content="text/html; charset=utf-8" />
<META content="Microsoft FrontPage 6.0" name=GENERATOR>
<meta name="viewport" content="width=device-width, initial-scale=1" />
<link href="../class/jw.css" rel="stylesheet" type="text/css">
<SCRIPT type=text/javaScript>
function doZoom(size){
document.getElementById('zoom').style.fontSize=size+'px'}
</SCRIPT>
</head>
<body>
<span id="zoom">

<a name="MENU-top"></a>

<div class="top-bt">
<div class="top-left">大乘单译经·第0439部</div>
<div class="top-center">大方广如来秘密藏经二卷</div>
<div class="top-right">失译人名附二秦录</div></div>
<div class=top-bm>
<div class=bm-bt><div class=bm-jbt>· 经名 · 卷数 · 跋序</li></div><div class=bm-jbt-left><div class=bm-jbtbm>· 品名 · 品数 · 译作者</li></div>
<div class=bm-zt>字体：<A href="javascript:doZoom(18)">大</A> <A href="javascript:doZoom(16)">中</A> <A href="javascript:doZoom(15)">小</A></div></div></div>
<div class=bm-bt><div class=bm-jbt><a href="0439.htm#j0439-1">大方广如来秘密藏经卷上</a>
</div></div><div class=bm-bt><div class=bm-jbt><a href="0439.htm#j0439-2">大方广如来秘密藏经卷下</a></div></div></div>
<div class="jwzw">
<div class="jwbt-box"><div class="jwbt"><a name=j0439-1><a href="0439.htm#MENU-top">大方广如来秘密藏经卷上</div></div></a></a>
<p>　　如是我闻：一时，佛住王舍城祇阇崛山，与大比丘僧八千人俱。菩萨摩诃萨三万二千，众所知识，得陀罗尼，无碍辩才，得无生法忍，降伏魔怨，一切法中快得自在，善能种种神通变化，善知一切禅定三昧入出自在，为诸众生作不请友，永离盖缠，善能了知诸众生根，善知依止于了义法，净修六度到于彼岸，游戏五通教化众生心无厌倦，无量无边百千万亿那由他劫久修诸行，已曾供养无量诸佛，善为诸佛之所护持，护正法城不断佛种，常以圣德悦乐一切，转妙法轮，善能往来无边佛土，奉觐诸佛，大师子吼，治大法船，击大法鼓，吹大法蠡，善集一切福德庄严，相好严身，念慧坚进，善知惭愧，法喜自娱，具足成就大慈大悲，隐蔽日月所有光明，利衰毁誉称讥苦乐——是世八法所不能污，不高不下，善断爱恚，常与方便智慧相应，随众生根善开化之，救无救者，有所为作善观察之，身口意业无诸过患，善能集于定慧庄严，其心调柔犹如大龙，如大师子降伏外道，善能进趣大丈夫行离诸怖畏，善能决断诸众生疑，善能劝请无量诸佛转于法轮，善住大愿，永离二见，常勤度脱一切众生，善知垢净所起因缘，善修正念，不起声闻、缘觉之念，不舍一切智宝之心，其心清净犹如虚空，其身柔软，心无染污志意无坏，随所至处心无染著，妙音和软，有所言说显露易解，其言清白说无染法句，常观他德，勇猛无侣，志欲道场。其名曰：山刚菩萨、大山菩萨、持山岩菩萨、山积王菩萨、石山王菩萨、大进菩萨、信进菩萨、极进菩萨、喜手菩萨、宝印手菩萨、宝手菩萨、德手菩萨、灯手菩萨、常举手菩萨、常下手菩萨、常喜根菩萨、常思念菩萨、常勤菩萨、常观菩萨、法勇王菩萨、净宝光明威德王菩萨、摩尼光王菩萨、过诸盖菩萨、总持自在王菩萨、发心转法轮菩萨、法勇菩萨、净众生宝勇菩萨、道分味菩萨、捷辩菩萨、无碍辩菩萨、不动足进菩萨、金刚足进菩萨、金刚志菩萨、虚空藏菩萨、相好积严菩萨、坏魔网菩萨、胜志菩萨、导师菩萨、喜见菩萨，贤护等十六大士，弥勒等贤劫菩萨。兜率陀天曼陀罗华香等而为上首，他化自在天王等三万二千，如是天子，及余趣向于大乘者，三千大千世界之中释、梵、护世，欲界、色界、净居诸天，一切来集，恭敬供养礼拜如来。<br>
       　　尔时，世尊为于无量百千大众恭敬围绕而演说法。是时，东方去此佛土七十二亿刹，彼有佛土，名曰常出大法之音。其国有佛，号曰宝杖如来、应供、正遍知觉，今者现在。如是常出大法音国，一切江河池泉诸水，一切树林，一切众华，一切诸叶，一切华果，一切台观，常出法宝无上法音。彼土众生，常闻如是胜妙法音。是宝杖佛常出大法音国，有菩萨名无量志庄严王。是菩萨观宝杖佛已，犹如壮士屈伸臂顷，没是常出大法音国；一念之顷，而来至此娑婆世界。<br>
       　　时，无量志庄严王菩萨，化作八万四千宝台，妙宝所成，四方四柱，纵广正等，庄严极妙。一一宝台化作八万四千宝树，华果茂盛。一一树下皆悉化作宝师子座，众宝厕填，皆悉敷置百千妙衣。是诸座上皆见佛坐，形色相貌如释迦牟尼。是无量志庄严王菩萨现是化已，化虚空中化作宝盖，纵广正等百千由旬，垂悬缯彩，铃网庄饰。风吹铃网，出柔和微妙可爱软音，其音遍告三千大千佛之世界。时此三千大千世界，平坦如掌，生宝莲华供养如来。时无量志庄严王菩萨，以八万四千宝台而自围绕，来诣佛所。<br>
       　　是时，大众见是化已，得未曾有，而作是言：“如今所见此大士来庄严事相，必说大法！”及此三千大千世界诸庄严事，又上空中垂悬宝盖于如来上，一切天宫悉皆隐蔽。<br>
       　　是时，大德摩诃迦葉，承佛神力，从座而起，整衣服，偏袒右肩，右膝著地，向佛合掌，而说偈言：</p>
                      <p>　　“无垢净光从空出， 隐蔽释梵诸光明，<br>
                      　　　及蔽日月珠火光， 唯愿人尊说此相。<br>
                      　　　此空中现妙宝盖， 遍覆百千由旬地，<br>
                      　　　幢幡铃网以庄严， 世尊今将雨法雨。<br>
                      　　　铃网所出妙声音， 其音遍告此佛界，<br>
                      　　　有闻音者烦恼息， 为何利益说此事？<br>
                      　　　三千世界平等掌， 百千莲华从地出，<br>
                      　　　华香适意悦身心， 是何威德之所为？<br>
                      　　　东方遍放金色光， 八万四千妙宝台，<br>
                      　　　台内宝树师子座， 见如导师释师子。<br>
                      　　　导师此是何利事？ 见此事者何增益？<br>
                      　　　此是何种欲佛知， 现此无量诸神变？”</p>
                      <p>　　尔时，佛告摩诃迦葉：“东方去此七十二亿佛土，有国名常出大法音。彼中有佛号曰宝杖，今者现在。彼有菩萨，名无量志庄严王，来至此土，见我礼拜咨受听法。为诸菩萨生大法欲，生大法力，集大法智，欲显常出大法音国所有功德，及宝杖佛所有功德。以此缘故，是无量志庄严王菩萨，而来至此娑婆世界，一日一夜所利众生，多于汝等满此三千大千世界诸大声闻法利众生。假令汝等数如稻麻竹苇甘蔗丛林，寿命一劫所利众生，犹尚不等！”<br>
                      　　大德迦葉白言：“世尊，阎浮提人，若得闻是善丈夫名，尚得大利，况有信心复闻说法！”<br>
                      　　时，无量志庄严王菩萨及诸宝台，住如来前，顶礼佛足。当礼佛时，令是三千大千世界六种震动，百千伎乐不鼓自鸣。一切大众礼如来足。<br>
                      　　尔时，无量志庄严王菩萨绕佛三匝，及与八万四千宝台亦绕三匝。绕三匝已，向佛合掌，以偈赞佛：</p>
      <p>　　“善能柔软微妙语， 无错无杂净无垢，<br>
      　　　善名威德慧中胜， 我今稽首最胜仙。<br>
      　　　多百千亿功德满， 施安隐乐灭百苦，<br>
      　　　仁大悲喜等三界， 而演说法除尘垢。<br>
      　　　十方诸佛叹仁德， 善逝恶时得菩提，<br>
      　　　度恶众生无疲倦， 度一众生尚为难。<br>
      　　　一切诸佛悉平等， 智慧通等号人尊，<br>
      　　　成佛无等白净法， 示现卑劣调众生。<br>
      　　　尊若悉示佛境界， 一切众生心迷乱，<br>
      　　　大悲为利是等故， 修彼所行演说法。<br>
      　　　人尊智胜众所乐， 常先和颜柔软语，<br>
      　　　算数人天德无等， 是故欢喜顶礼尊。<br>
      　　　一切智等诸众生， 尽诸法降降外道，<br>
      　　　一切智见伏魔怨， 稽首百力降诸力。<br>
      　　　常乐真实诚谛语， 善知如说如所行，<br>
      　　　苦乐不动如山王， 我今稽首施世乐。”</p>
                      <p>　　尔时，无量志庄严王菩萨，偈赞佛已，而白佛言：“世尊，宝杖如来问讯世尊：少病少恼，起居轻利，安乐行不？世尊，我今欲少请问如来、应供、正遍觉。若佛听者，乃敢咨启。”<br>
                      　　佛告无量志庄严王菩萨：“善男子，如来常听，随所有疑，恣汝所问。吾当随汝所问演说，悦可汝心。”<br>
                      　　“如是，世尊，愿乐欲闻。”时，无量志庄严王菩萨白言：“世尊，我从先佛如来、应供、正遍觉闻，有法名如来秘密藏。若有菩萨住是秘藏，得无尽法，得无尽辩，见佛无尽，善能获得无尽神通，为诸众生作实依止。善哉！世尊，愿为演说如来秘密藏法。”<br>
                      　　尔时，佛告无量志庄严王菩萨：“善哉！善哉！善男子，乃能问佛如是之法。善男子，汝已曾于恒河沙佛所，植诸善根，咨受请问。善男子，汝今谛听！善思念之，吾当少说如来密藏法。”<br>
                      　　无量志庄严王菩萨，即白佛言：“如是，世尊，受教而听。”<br>
                      　　佛言：“善男子，如来密藏法，谓一切智心。发是心已，坚固守护不退不舍，无有娆乱善好忆念，炽然劝导显示教诲，善根先首喜乐守护，常恒坚造应作之业：为是布施，为是持戒，为是忍辱，为是精进，为是禅定，为是方便。是心为柱，不怯不弱，不羸不坏，无有懒惰，不背不舍，顺向是心而觉了之。善业为首，质直无曲，正住端直，无幻无伪，作已无疑，未作者作，如所应作勤修行之，舍不正行，勤修正行。善男子，是名如来秘密藏法所入法门，所谓坚固一切智心，好坚守护，不弃舍之。善男子，何等一切智心坚固？善男子，一切智心坚固有四。何等四？不念余乘，不礼余天，不发余心，志意无转。是为四。”而说颂曰：</p>
                      <p>　　“不生念余乘， 礼佛不礼天，<br>
                      　　　不生余欲心， 不礼外凡夫。<br>
                      　　　修行是法时， 一切智心坚，<br>
                      　　　非魔及外道， 得便如毛发。</p>
                      <p>　　“善男子，复有四法，护一切智心。何等四？不为色醉，及财封醉，非眷属醉，及自在醉。是为四。”而说颂曰：</p>
                      <p>　　“非色财封醉， 眷属及自在，<br>
                      　　　色财封自在， 眷属不放逸。<br>
                      　　　观诸有为法， 皆悉是无常，<br>
                      　　　不放逸离慢， 守护菩提心。<br>
                      　　　斯行法功德， 趣菩提不退！</p>
      <p>　　“善男子，复有四法，不退菩提心。何等四？集诸波罗蜜，亲近实菩萨，修集大悲心，以四摄法摄诸众生。是为四。”而说颂曰：</p>
                      <p>　　“常修六度无满足， 生闻闻已心柔软，<br>
                      　　　生于大欲离恶友， 亲近善友随所欲。<br>
                      　　　常修胜道近向者， 常修悲心住四摄，<br>
                      　　　常好坚住菩提心， 佛功德聚不难得。</p>
                      <p>　　“善男子，菩萨具足四法，不舍一切智心。何等四？信佛功德，修集佛智，见佛神通，不断佛种。是名为四。”而说颂曰：</p>
                      <p>　　“信解佛德已， 勤修集佛智，<br>
                      　　　见佛神通已， 勤守护佛种。<br>
                      　　　修行如是法， 不舍菩提心，<br>
                      　　　随所见诸佛， 倍生精进力。</p>
      <p>　　“善男子，菩萨具足四法，终不娆乱菩提之心。何等四？给侍诸佛面前，从于如来闻法，常叹佛德，依止寂静缘念于佛。是名为四。”而说颂曰：</p>
                      <p>　　“给侍于如来， 好尊重恭敬，<br>
                      　　　若有所闻法， 闻已如说行。<br>
                      　　　常赞叹如来， 信敬爱乐之，<br>
                      　　　面闻胜法已， 智者依于义。<br>
                      　　　常赞叹功德， 调御世所有，<br>
                      　　　彼常勤依止， 正念于诸佛。<br>
                      　　　数数赞佛德， 常勤观己行，<br>
                      　　　常乐独静处， 思念于如来。<br>
                      　　　善摄如是法， 修行心不乱，<br>
                      　　　斯人有三昧， 不忘菩提心。</p>
                      <p>　　“善男子，菩萨具足四法，忆菩提心。何等四？我要当为一切众生良福田，我当说道，我当随趣如来所趣，我当实知诸众生行。是为四。”而说偈曰：</p>
                      <p>　　“我当为世胜福田， 趣邪道者示正路，<br>
                      　　　善逝所趣我当趣， 我当常知众生行。<br>
                      　　　菩萨大士念此德， 常念菩提胜道心，<br>
                      　　　彼当速疾成法王， 得神通智世无等。</p>
      <p>　　“善男子，菩萨具足四法，念一切智心。何等四？专志念意是诸法本，当念法本，发一切智心是世宝塔，当念宝塔。是名为四。”而说颂曰：</p>
                      <p>　　“当专志念意， 极好专念意，<br>
                      　　　此是诸法本， 一切世间塔。<br>
                      　　　常念菩提心， 住意好善住，<br>
                      　　　此是十力本， 当为天世塔。</p>
      <p>　　“善男子，菩萨具足四法，然一切智心。何等四？势力通集不失本行，满五根力，身心精进而无有我，勤行精进为利益他。是名为四。”而说颂曰：</p>
                      <p>　　“所演说四法， 炽然菩提心，<br>
                      　　　若炽然智慧， 得止息烦恼。<br>
                      　　　势力及通达， 如是勤精进，<br>
                      　　　安住服是已， 庄严无懈怠。<br>
                      　　　斯不失本誓， 善安住根力，<br>
                      　　　身心无疲倦， 勤进求实身。<br>
                      　　　住如是炽然， 增长菩提心，<br>
                      　　　彼智慧如是， 犹日月增长。</p>
      <p>　　“善男子，菩萨有四法，劝菩提心。何等四？在大众中称扬赞叹菩提之心，令其开解菩提之心，善受教诲随顺师长发清净心，一切烦恼不得自在。是名为四。”而说颂曰：</p>
                      <p>　　“劝导唱道心， 先住此为本，<br>
                      　　　当有一切智， 是名知因者。<br>
                      　　　是一切智心， 清净常照明，<br>
                      　　　常住于是中， 世间所顶礼。<br>
                      　　　常出柔软语， 速疾受教诲，<br>
                      　　　咨问诸师长， 一切智胜心。<br>
                      　　　本性常清净， 守护菩提心，<br>
                      　　　白净离烦恼， 最胜不相违。</p>
      <p>　　“善男子，菩萨有四法，显示菩提心。何等四？此是我住处，住是处已开示显说，知于是心有无量德，亦为他说如是之事。是名为四。”而说颂曰：</p>
                      <p>　　“善住于所住， 菩萨住是已，<br>
                      　　　称扬如是法， 菩提之妙心。<br>
                      　　　道心德无量， 发及称扬等，<br>
                      　　　称扬已便行， 称扬者所得。</p>
                      <p>　　“善男子，菩萨有四法，教修菩提心。何等四？谓不粗穬，言说柔软，无有粗涩，颜色和悦。是为四。”而说偈言：</p>
                      <p>　　“柔软解说义， 常无有粗穬，<br>
                      　　　和颜住是法， 彼教菩提心。</p>
                      <p>　　“善男子，菩萨有四法，菩提之心善根为首。何等四？成满相好开门大施，修净佛土行种种施，净于智慧常伏憍慢，满足智慧修集多闻。是名为四。”而说颂曰：</p>
                      <p>　　“常开门大施， 彼到相好岸，<br>
                      　　　善好种种施， 斯当有净土。<br>
                      　　　常无有憍慢， 恒求集佛智，<br>
                      　　　集闻无满足， 斯有利智慧。<br>
                      　　　如是胜妙相， 方便起道根，<br>
                      　　　是巧心所转， 集先诸功德。</p>
      <p>　　“善男子，菩萨有四法常喜乐。何等四？喜乐见佛，见余菩萨胜精进者生于喜乐，作如是言：‘我当何时满足受记，受于无上菩提道记？我当何时诸众生前作诸佛事，于佛智慧生喜乐心？’是名为四。”而说颂曰：</p>
                      <p>　　“我当何时现见佛？ 彼生喜乐欲见佛，<br>
                      　　　见余菩萨胜进者， 生喜欲修是精进。<br>
                      　　　我当何时满德聚， 得授胜记证菩提，<br>
                      　　　胜智某方作法王？ 菩萨常生是喜欲。<br>
                      　　　我何时世作佛事， 得神通智到彼岸，<br>
                      　　　名闻普遍十方供？ 菩萨常生此喜欲。</p>
                      <p>　　“善男子，菩萨有四法不喜。何等四？不喜称誉不实功德得诸利养，不喜得诸释、梵、护世、人天富乐，不喜一切声闻、缘觉，不喜一切外道所得胜供养事。是为四法不喜。”而说颂曰：</p>
                      <p>　　“不喜名称大利养， 于身命财亦如是，<br>
                      　　　不喜释梵及护世， 是诸邪有悉无常。<br>
                      　　　不喜声闻及缘觉， 唯除起何胜乘心，<br>
                      　　　不喜世禅及外道， 不喜身见及边见。</p>
      <p>　　“善男子，菩萨有四法，护一切智心。何等四？如说如住，如作而说，于诸众生其心平等，生极欲心谓于善法。是名为四。”而说颂曰：</p>
                      <p>　　“如说如住如作说， 等心众生极欲道，<br>
                      　　　善住于是四胜法， 常护道心不忘失。</p>
      <p>　　“善男子，菩萨有四法，是所应作。何等四？修集多闻，思念多闻，说于所闻，不退寂静。是名为四。”而说颂曰：</p>
                      <p>　　“斯常勤集于未闻， 是常修念思多闻，<br>
                      　　　是常勤说于多闻， 是常勤修为得禅。</p>
                      <p>　　“善男子，菩萨有二法，定一切智心而行布施。何等二？专意念定，舍不望果报。是为二。”而说颂曰：</p>
                      <p>　　“以欢喜心而施与， 施已生喜不望报，<br>
                      　　　一切悉舍向菩提， 定心施已证菩提。</p>
                      <p>　　“善男子，菩萨有二法，一切智为首，修持净戒。何等二？于诸众生无侵害心，毁戒者所生大悲心。是为二。”而说颂曰：</p>
                      <p>　　“不生毁害心， 等施上中下，<br>
                      　　　倍增生悲心， 于恶逆众生。</p>
                      <p>　　“善男子，菩萨有二法，一切智为首，修行忍辱。何等二？自舍己乐，施与他乐。是为二。”而说颂曰：</p>
                      <p>　　“不求于自乐， 常为利乐他，<br>
                      　　　斯有如是忍， 佛菩提为道。</p>
                      <p>　　“善男子，菩萨有二法，一切智为首，修行精进。何等二？菩提心为首，不舍诸众生。是为二。”而说颂曰：</p>
                      <p>　　“行一切白净， 上道心为首，<br>
                      　　　不见我众生， 精进无毁减。</p>
                      <p>　　“善男子，菩萨成就二法，一切智为首，修行禅定。何等二？方便入禅，本愿力出。是为二。”而说颂曰：</p>
                      <p>　　“勇健者常起， 智者行禅定，<br>
                      　　　降伏诸结使， 恒常欲得禅。<br>
                      　　　本愿力持出， 当为世导师，<br>
                      　　　斯有如是德， 获得于禅定。</p>
                      <p>　　“善男子，菩萨成就二法，一切智为首，有于智慧。何等二？自离诸见，为断一切众生见故修行智慧。是为二。”而说颂曰：</p>
                      <p>　　“彼离于诸见， 修利为众生，<br>
                      　　　有胜智现前， 智安隐行道。</p>
      <p>　　“善男子，菩萨成就四法，有于方便。何等四？慈愍众生而为作救，大悲真实无有疲倦，喜乐于法生欢喜故，舍离烦恼无有怯弱。是名为四。”而说颂曰：</p>
                      <p>　　“修慈无嗔恚， 起悲无疲倦，<br>
                      　　　以法生欢喜， 舍烦恼无难。</p>
      <p>　　“善男子，菩萨有四法无厌。何等四？多闻无厌，集德无满，阿练儿处无满，回向无满足。是名为四。”而说颂曰：</p>
                      <p>　　“求闻无满集福尔， 阿练儿处无满足，<br>
                      　　　福德回向无满足， 菩萨如是四无厌。</p>
      <p>　　“善男子，菩萨有四法无足。何等四？是菩萨念过去佛作如是念：‘是诸佛等皆悉修集最胜菩提，我今云何而不修集？’；念未来佛，‘我亦入在是等数中’；念现在佛，念是佛时而作是念：‘此诸佛等现悉了知一切诸法。’是诸念中无有怯弱。是名为四。”而说颂曰：</p>
                      <p>　　“忆念过去佛， 无怯心增长，<br>
                      　　　彼佛得胜道， 我云何不得？<br>
                      　　　念未来善逝， 我在是数中，<br>
                      　　　无怯倍精进， 我定在是数。<br>
                      　　　念现在导师， 本行菩萨时，<br>
                      　　　我当除诸结， 证寂灭菩提。<br>
                      　　　解了一切法， 所住如所欲，<br>
                      　　　终不生怯心， 倍生好胜进。</p>
      <p>　　“善男子，菩萨有四法，不退大乘。何等四？其心如地，其心如水，其心如火，其心如风。是名为四。”而说颂曰：</p>
                      <p>　　“其心如地水， 心亦如风火，<br>
                      　　　作不作同等， 不得道不退。</p>
      <p>　　“善男子，菩萨有四法，解知无我。何等四？而是菩萨作如是念：‘诸众生界，我当悉知是等心行。诸众生界，我当悉知是等诸根而为说法。诸众生界，我当除断一切烦恼而为说法。无量佛智我等觉了，实非我身能觉此法，亦非我心。我诸善根能觉此法。’无有我者名为菩萨。是名为四。”而说颂曰：</p>
                      <p>　　“众生界诸心， 所行叵思议，<br>
                      　　　烦恼妄分别， 妄想生是非。<br>
                      　　　佛智亦如是， 无量叵思议，<br>
                      　　　非我之所能， 解了于佛智。<br>
                      　　　诸结使相违， 无色不可见，<br>
                      　　　我应悉除断， 显示解脱道。</p>
      <p>　　“善男子，菩萨有四法，无有怯弱。何等四？愿诸善根，修方便慧，修信进念力，信无上道。是名为四。”而说颂曰：</p>
                      <p>　　“善喜悦充润， 慧方便众香，<br>
                      　　　信精进念力， 斯有解脱道。<br>
                      　　　如是四慧法， 持法无有厌，<br>
                      　　　为厌倦者依， 亦为世作救。</p>
<div class="jwbt-box"><div class="jwbt"><a name=j0439-2><a href="0439.htm#MENU-top">大方广如来秘密藏经卷下</div></div></a></a>
<p>　　“善男子，菩萨有四障法，应当觉知。何等四？毁谤正法，秘吝惜法，怀增上慢，修无色定。是名为四。”而说颂曰：</p>
                      <p>　　“菩提心有四， 说示名障碍，<br>
                      　　　菩萨应觉知， 应数数远离。<br>
                      　　　毁诽于正法， 多闻怀吝惜，<br>
                      　　　增上慢贡高， 不善起禅定。<br>
                      　　　是故护正法， 闻已广流布，<br>
                      　　　舍慢无贡高， 远离不禅定。</p>
      <p>　　“善男子，菩萨有四法，所造速疾。何等四？所作以智，不以憍慢；所有善根回向菩提，不趣下乘；一切诸趣不生染著，若生染著，一向专为化于众生；昼夜三时常修三分，灭过恶业，未来不造。是名为四。”而说颂曰：</p>
                      <p>　　“所造以智不以慢， 回善上道非下众，<br>
                      　　　慧者不信于诸有， 发心为利诸众生。<br>
                      　　　昼日三时夜亦尔， 三分悔过灭先恶，<br>
                      　　　不造众恶集诸善， 慧者如是集善业。</p>
      <p>　　“善男子，菩萨有四法极好。何等四？不自称举，不轻于他，远离诸恶，舍除诸慢。是名为四。”而说颂曰：</p>
                      <p>　　“不自称举不轻他， 所造诸恶悔不作，<br>
                      　　　不生憍慢及慢慢， 其心端直修善行。</p>
                      <p>　　“善男子，菩萨有二法，端直速疾。何等二？若有所问，如实而答；先所见事，无所覆藏。是为二。”而说颂曰：</p>
                      <p>　　“如问而演说， 不藏先所见，<br>
                      　　　宁舍于身命， 终不说妄语。<br>
                      　　　正直于是法， 是为贤善根，<br>
                      　　　彼得于质直， 疾觉胜菩提。</p>
                      <p>　　“善男子，菩萨有二法，无有谄伪。何等二？虽多获利，不欲叹德；不得利养，不自称举。是为二。”而说颂曰：</p>
                      <p>　　“虽多获利养， 不叹示己德，<br>
                      　　　大智所不欲， 是不谄者得。<br>
                      　　　设不得利养， 此是我本业，<br>
                      　　　不欲他有过， 勿令彼业熟。</p>
                      <p>　　“善男子，菩萨有二法，不望他报。何等二？我应当利一切众生，非诸众生而利于我；我当觉知而为菩提。是为二。”而说颂曰：</p>
                      <p>　　“我应利众生， 我荷担彼等，<br>
                      　　　我求无为道， 不观望他报。<br>
                      　　　我不求有为， 我求无为道，<br>
                      　　　我摄护世间， 不望报得道。</p>
                      <p>　　“善男子，菩萨有二法，作于不作。何等二？不知恩者而常供给，于知恩者作于重任。是为二。”而说颂曰：</p>
                      <p>　　“不知恩众生， 于彼不望报，<br>
                      　　　诸阴界入等， 皆为作菩提。</p>
                      <p>　　“善男子，菩萨有二法，是所应处。何等二？常值诸佛，亦常值遇菩萨乘者。是为二。”而说颂曰：</p>
                      <p>　　“二种所应处， 是处增名称，<br>
                      　　　得值诸如来， 菩萨所识知。</p>
                      <p>　　“善男子，菩萨有二法所不应修。何等二？不与愿行声闻乘者而共同止，不惊畏诸有独处宴默。是为二。”而说颂曰：</p>
                      <p>　　“不与修行者， 而共同止住，<br>
                      　　　不惊畏诸趣， 依止宴寂处。</p>
                      <p>　　“善男子，是名初入如来密藏根本句也。菩萨若入是初根本句，是菩萨能成就如来秘密藏法。”<br>
                      　　世尊说入如来密藏初句法时，六万众生及天与人发于无上正真道心，十千菩萨得无生法忍，五百比丘不受诸法，永尽诸漏，心得解脱。时此三千大千世界六种震动，大光普照，人天伎乐不鼓自鸣。人、天、阿修罗等，同声三唱作如是言：“其有众生得闻于是如来密藏法，快得善利！若有书写、受持读诵、如说修行，是等众生皆当不失如是如来秘密藏法。”<br>
                      　　尔时，无量志庄严王菩萨，闻是如来密藏法已，即作是念：“我今当以何等供具，供养如来、应供、正遍觉？”复作是念：“外物易舍，内事难舍，我今当以自身奉供如来世尊。”即升虚空，而说偈言：</p>
                      <p>　　“我今奉独觉， 以自身供养，<br>
                      　　　以此无上舍， 愿令如导师。<br>
                      　　　财供二足尊， 此事不为难，<br>
                      　　　云何为希有？ 所谓身供养！<br>
                      　　　我今供无等， 自身奉遍眼，<br>
                      　　　为世人天供， 如大智师子。”</p>
      <p>　　尔时，无量志庄严王菩萨，即便放身投如来上。当于尔时，以佛神力，未曾有华异华异色，甚为鲜净，极妙端严，散如来上。是菩萨身又不坠地亦不现空。此诸华等至佛身上，即复还踊住虚空中，成大华盖覆四天下。是华盖中，垂悬华贯，出大光明。是光明中现妙莲华，是莲华上有菩萨坐，如无量志庄严王。是菩萨等从华台起，顶礼佛足，同声请言：“唯愿世尊，说如来秘密藏法，无令断绝，及护如来密藏眷属。”<br>
      　　尔时，大德摩诃迦葉，生希有心，叹未曾有，白言：“世尊，是无量志庄严王菩萨，以身庄严供养如来。以身供养于如来已，现是菩萨诸庄严事。世尊，愿令一切诸众生等得于如是庄严之身！愿使如来常寿住世！世尊，我等今者快得大利，乃得见是善大丈夫闻其说法。”<br>
      　　尔时，佛告摩诃迦葉：“汝今见是无量志庄严王菩萨不？”<br>
      　　“已见，世尊。”<br>
      　　“迦葉，是善男子，于恒河沙等佛所，恒得咨请如是如来秘密藏法。贤劫诸佛所，亦当请问如是如来秘密藏法。”<br>
      　　尔时，大德摩诃迦葉，复白佛言：“善哉！世尊，唯愿敷演，说是如来秘密藏法，如此菩萨所启请者。”<br>
      　　尔时，世尊告大迦葉：“汝今善听如来密藏少许法分。何以故？若于一劫演说此法，不可穷尽。”<br>
      　　迦葉白言：“如是，世尊。”尔时，迦葉及诸大众受教而听。<br>
      　　佛言：“迦葉，于意云何？汝谓我行菩萨道时，所舍手足、头目耳鼻、皮肉、骨髓、血及妻子，略说乃至一切财物，处处遍恼于菩萨者，是诸众生不堕地狱、畜生、饿鬼及诸恶趣。何以故？本菩萨时志意净故，及大誓愿净戒聚故，于诸众生大悲纯至及坚忍故，以大慈故，大功德法故，牢强精进定向大乘故，自心净故，大愿丰饶故，不嬉自乐故。其有众生触娆菩萨毁骂之者，菩萨德故不堕恶道。迦葉，我今引喻以明斯义。迦葉，犹如病人，良医授药，而是病人毁骂是药及与良医，先毁已后乃服此药。迦葉，汝意云何？药以骂故不为药耶？病不除耶？”<br>
      　　“不也，世尊，虽复毁骂，不失药势而能除病。”<br>
      　　“如是，迦葉。菩萨如彼药及良医，虽不恭敬种种触恼，然是菩萨纯净志意无有缺减。迦葉，如大宝珠，众德所成，其性纯净除诸瑕秽，若有人天毁骂是宝而不恭敬。迦葉，于意云何？是大宝珠畏毁骂故失宝力耶？”<br>
      　　“不也，世尊。”<br>
      　　佛言：“迦葉，是净宝珠犹彼菩萨志意清净，一切众生虽不恭敬，所有功德无有折减。迦葉，如大油灯，假令人天而毁骂之，以毁骂故便闇冥耶？”<br>
      　　“不也，世尊。”<br>
      　　佛言：“迦葉，菩萨志意纯净如是，虽复触恼不失其性。迦葉，以是事故，当知众生虽有触娆于菩萨者，不堕恶道。何以故？由是菩萨本愿净故所愿皆成。”<br>
      　　尔时，大德摩诃迦葉白言：“世尊，如我解佛所说义趣，若于如来起不善业，是众生等亦复不畏堕于恶道。”<br>
      　　佛言：“如是，迦葉，若有众生于大悲如来，生信敬心解入进趣，若佛现在、若灭度后，若有奉施如来及塔，若幢幡盖、华鬘涂香及与末香，若宝、若衣及诸饮食，随于种种所有诸物，若取、若食、若自取、若教取。迦葉，我说是人无有所犯。迦葉，贫为最苦，不恭敬故，作劫夺故，无畏惧故，不信敬故，不解业故，不虑报故，以贪求故，难调伏故，贪嗔痴故，无惭愧故，凶横恶故。不思如来有大慈悲，不信如来多利众生，取如来塔物乃至一线，若自取、若使人取，我说是人不名少犯，我不说彼不堕恶道。迦葉，若有众生于如来物及佛塔物，若自取、若教人取，如来今者悉知是人、悉见是人当堕恶趣。又以此缘当得断结。何以故？是人心行为佛护故。迦葉，若于如来、若如来塔，生心缘念，乃至起于少许悔心。迦葉，是众生心自当改悔，以缘如来生悔心故，背弃生死一切之罪，结使微缓。迦葉，假有人天坠堕于地，堕大地已还依大地而得起住。如是，迦葉，是众生等于如来所，生不善故堕在恶道，堕恶道已还缘如来速得出离。云何名为缘于如来？于如来所生殷重心。”<br>
      　　尔时，大德迦葉白言：“世尊，是人以是恶贼之心，若能生心缘念如来，尚得大利，况净心者！”<br>
      　　佛言：“迦葉，如汝所言，若有众生起念如来、思忆如来、观缘如来，是等一切悉皆当得涅槃果证。”<br>
      　　大德迦葉白言：“世尊，如我解知佛所说义，宁于如来起不善业，非于外道邪见者所施作供养。何以故？若如来所起不善业当有悔心，究竟必得至于涅槃。随外道见，当堕地狱、饿鬼、畜生。”<br>
      　　佛言：“迦葉，如汝所言。迦葉，设有人天骂赤栴檀，以手打捶速撩弃地。迦葉，于意云何？如是人者有何等香？”<br>
      　　迦葉白言：“而是人者有栴檀香。”<br>
      　　“如是，迦葉。若有众生眼见耳闻及口宣说于如来者，当知是人有解脱香。迦葉，有人执把于粪污已，以诸伎乐一切众华而供养之，如是人者有何等香？”<br>
      　　迦葉白言：“世尊，是人唯有粪秽臭恶。”<br>
      　　“如是，迦葉。其有亲近恭敬供养诸外道者，当知是人亦复如是，有诸见畏、地狱畜生饿鬼等畏。迦葉，若善男子、善女人，信于如来有大慈悲，殷重敬信，除慢不憍，无有贪嗔及与愚痴，意志决定解知业报，质直无谄无有幻伪，于如来所得净信心，诸根无贪无有谄曲，志意不坏净信成就，信佛大悲多利众生，信佛本行，信于如来不舍一切诸众生等，有如是心，有如是意。设乏于食、病药所须，未得道果，未入正位；若得所须，能得道果，入于正位；若其不得，饥渴羸劣，不能修善，不得道果。是人若取如来佛物、衣服、饮食、病药所须，自服食之。迦葉，我不说是有恶道果。迦葉，是名如来秘密藏法，应当密持，善好守护，不应在彼见著者前开示演说，勿令是人重增所见。<br>
      　　“迦葉，云何为解？谓解如来说一切法。云何为缚？迦葉，所言缚者，所谓贪著。云何为解？谓不贪著，不分别二。迦葉，我今不说是无著者名之为犯。何以故？迦葉，羸劣烦恼从虚妄生。迦葉，若其不实，不以生故名之为实。迦葉，我今引喻为示不实妄想事故。迦葉，犹如人天持芥子火吹令增长，渐烧诸物成大火聚。如是，迦葉，愚小凡夫起少不正思惟妄念，坚著诸见随所妄想，随是诸处增长结使。迦葉，若有火聚如须弥山无有所依。迦葉，于意云何？而是火者，为当增长？为当渐灭？”<br>
      　　迦葉白言：“是火当灭，更不增长。”<br>
      　　佛言：“迦葉，不实妄想诸烦恼等，若更不起，若更不著，更不妄想，更不嬉乐，更不分别，此当渐灭而不增长。迦葉，以是事故，应当解知羸劣不实妄想烦恼是不真实。迦葉，犹如有人至毒家舍，竟不服毒，自生惊怖受大苦痛，发声大呼：‘我今遇毒！我今遇毒！’有善良医持不实药，令是病人除不实病，得离众苦。迦葉，于意云何？若是良医持于实药与是人者，是人活不？”<br>
      　　“不也，世尊。是人实不服食于毒，自生毒想，须不实药以疗治之。”<br>
      　　佛言：“如是，迦葉。诸小凡夫为于不实烦恼所恼，是故如来说不实法。”<br>
      　　尔时，迦葉白言：“世尊，如来说法不真实耶？”<br>
      　　佛言：“迦葉，汝所解说，为是真实？为不真实？”<br>
      　　迦葉白言：“我所解说无有真实。何以故？世尊，所有贪欲以不净对，嗔恚、慈对，痴、因缘对。世尊，若不净是实，则不能除不实贪欲，亦非贪欲生不净观。若愚痴是实，起愚痴已非因缘对，亦非因缘能除愚痴。是故，世尊，一切结使及断结法，二俱不实，无物无定无有成就。是故不实诸烦恼等，习近不实，便得除去。世尊，结使无去。何以故？若有除去则为有去，若已有去则便有来。是故，世尊，一切结使无去无来。是故知诸一切有为无来无去，名离烦恼。”<br>
      　　佛言：“迦葉，此如来密藏，说一切法本性清净。”<br>
      　　尔时，大德摩诃迦葉白言：“世尊，是十恶道如佛所说，其性无垢本性净耶？”<br>
      　　佛言：“如是，如是。迦葉，何以故？无有自在而犯于杀，无可亲信而犯于盗，非无主无护而犯邪淫，非为护他而犯妄语，非为调伏而犯恶口，非为破坏外道邪增而犯两舌，无随应器而犯绮语，无粗恶教而犯嗔恚，无有希望增上善根名之为贪，无有将护自在者意少不正言而犯邪见。迦葉，是十恶道若不坚著，我不说彼名之有过。迦葉，是十恶道若不坚著，名为不犯。如是，迦葉，一切烦恼若不坚著，我说无犯。迦葉，诸不著者，名曰离见。”<br>
      　　迦葉白言：“世尊，十恶业道何者最重？”<br>
      　　佛言：“迦葉，是十恶业道，杀及邪见，名为最重。迦葉，随在在处诸恶不善，若不坚住，若不坚执，若不坚著，一切我说名为不犯。迦葉，若少不善，若其坚住、坚执、坚著，一切我说名之为犯。迦葉，五无间罪，若不坚住、坚执、坚著生于见者，我不说彼名曰为犯，况复余小不善业道？迦葉，我不以不善法而得菩提，亦不以善法而得菩提。迦葉，若以不善得于菩提，诸小凡夫亦得菩提。若以善法得菩提者，一切被烧草木丛林应还生长。迦葉，我今问汝，如来云何得于菩提？”<br>
      　　迦葉白言：“佛是法本，世尊是眼，世尊是依，如世尊说当共奉行。”<br>
      　　佛言：“迦葉，解知烦恼从因缘生，名得菩提。迦葉，云何为解知从因缘所生烦恼？解知是无自性起法，是无生法，如是解知名得菩提。迦葉，但假名字名得菩提，而是菩提不以文字言说而得。若无文字，无言无说，无得菩提，是第一义。迦葉，如汝所问，十恶业道何者为重？迦葉，如人有父得缘觉道，子断父命，名杀中重。夺三宝物，名盗中重。若复有人，其母出家得罗汉道，共为不净，是淫中重。若以不实谤毁如来，是妄语中重。若两舌语坏贤圣僧，是两舌中重。若骂圣人，是恶口中重。言说坏乱求法之人，是绮语中重。若五逆初业，是嗔恚中重。若欲劫夺持净戒人物，是贪中重。邪见中重，谓之边见。迦葉，此十恶道，是为最重。迦葉，如来知是十恶业是为最重。<br>
      　　“迦葉，若有一人具是十恶。迦葉，是恶众生，若解知如来说因缘法，是中无有众生、寿命，无人、无丈夫、无我、无年少，无作业者，无受者、起者，无知者、见者，无福伽罗，无生无灭无行，是为尽法，无染无著，无善不善，本性清净，一切诸法本性常净解知信入。迦葉，我不说彼趣向恶道，无恶道果。何以故？迦葉，法无积聚，法无集无恼。迦葉，一切诸法生灭不住，因缘和合而得生起，起已还灭。迦葉，若心生灭，一切结使亦生已灭。若如是解，无犯犯处。迦葉，若犯有住，无有是处。迦葉，如百千岁极大闇室不燃灯明，是极闇室无门窗牖，乃至无有如针鼻孔，日月珠火所有光明无能得入。迦葉，若闇室中燃火灯明，是闇颇能作如是说：‘我百千岁住，今不应去’？”<br>
      　　迦葉白言：“不也，世尊。当燃灯时，是闇已去。”<br>
      　　佛言：“如是，迦葉，百千万劫所造业障，信如来语解知缘法，修观察行，修于定慧，观无我、无命、无人、无丈夫等，我说是人名为无犯、无处、无集。迦葉，以是事故，当知羸劣诸烦恼等，智慧灯照，势不能住。迦葉，是说如来密藏住处无上，大师子吼转净法轮，天人魔梵所不能转。迦葉，若有众生信是如来秘密藏法，如是受持，如是观察，彼当如是大师子吼。”<br>
      　　是时，大德阿难白言：“世尊，是无量志庄严王菩萨，自以其身供养如来，当以何身觉菩提道？”<br>
      　　时，华台中诸菩萨等，问阿难言：“于意云何？可以身觉于菩提耶？阿难，勿作斯观——当以身心觉于菩提！”<br>
      　　阿难报言：“诸善丈夫，若非身心觉于菩提，当用何等而觉菩提？”<br>
      　　诸菩萨言：“大德阿难，身之实性是菩提实性，菩提实性是心实性，心之实性即是一切法之实性；觉是一切诸实性故，名觉菩提。”<br>
      　　时，诸华台所有菩萨，顶礼佛足，说如是言：“世尊，我等若至此大地时，是无量志庄严王菩萨，乃当得成阿耨多罗三藐三菩提。”<br>
      　　是时，阿难白言：“世尊，是诸华台众菩萨等，几时当至于此大地？”<br>
      　　佛告阿难：“是诸菩萨，于下方界分恒河沙等诸佛如来所，咨受请问于是如来秘密藏法，闻已解义。”<br>
      　　阿难白言：“世尊，是无量志庄严王菩萨，几时当成阿耨多罗三藐三菩提？”<br>
      　　佛告阿难：“是贤劫中，千佛已出、当出。阿难，最后如来号名卢志。阿难，卢志如来、应、正遍觉，诸声闻众多先诸佛所有声闻僧。阿难，是卢志如来乃当授是无量志庄严王菩萨无上道记云：‘无量志庄严王菩萨，过九十八劫，当得成佛，号庄严王，亦于是界得无上道。’是庄严王如来，坐此地时，是华台中诸菩萨等尔乃至地，复当闻此如来密藏法。阿难，尔时是庄严王如来世界，名作无量功德庄严。阿难，一切欲界诸天宫殿等，彼庄严王佛国土中，一宝台耳！是娑婆界，尔时当名妙好色土。阿难，庄严王如来寿命百劫。佛灭度后，正法住世满足十劫，纯菩萨僧。”<br>
      　　说是庄严王如来记已，佛土华盖便没不现，无量志庄严王菩萨现佛前住。<br>
      　　是时，阿难白言：“世尊，护持此法令得久住，于阎浮提增广流布，令善丈夫能持如来密藏法者，成满功德，手得是法。”<br>
      　　尔时，世尊告阿难言：“假令四大变易其性，终不令是善丈夫等，不闻是法而取命终。阿难，若有书写、受持读诵，当知是人即是如来所持。阿难，若有人能右手执持恒沙佛界满中七宝，左手复持恒沙世界满中七宝，若昼三时、夜三时持用布施，是人不懈经恒沙劫。阿难，是布施功德，若有书写、受持读诵是经典者，所得功德复过于是！是故，阿难，汝今受持读诵是经，令诸法器普得闻知，是诸人等则为受持如来秘密藏法。”<br>
      　　佛说此经已，无量志庄严王菩萨，大德阿难，大德迦葉，一切大众，天、人、阿修罗等，闻佛所说，皆大欢喜。</p>
                      <div class="jw-bottom">
       <li><a href="0438.htm">上一部：乾隆大藏经·大乘单译经·文殊师利问经二卷</A>
      <li><a href="0440.htm">下一部：乾隆大藏经·大乘单译经·大乘密严经三卷</a></li></div></div>
     <div class="bottom-bt">乾隆大藏经·大乘单译经·大方广如来秘密藏经</div></span></body></html>
