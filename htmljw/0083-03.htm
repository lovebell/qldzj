<!DOCTYPE HTML PUBLIC"-//W3C//DTD HTML 4.0 Transitional//EN">
<html><head><title>第0083-03部～大方广佛华严经六十卷（第二十一卷～第三十卷）</title>
<meta http-equiv="Content-Type" content="text/html; charset=utf-8" />
<meta content="Microsoft FrontPage 4.0" name="GENERATOR">
<meta name="ProgId" content="FrontPage.Editor.Document">
<meta name="viewport" content="width=device-width, initial-scale=1" />
<link href="../class/jw.css" rel="stylesheet" type="text/css">
<SCRIPT type=text/javaScript>
function doZoom(size){
document.getElementById('zoom').style.fontSize=size+'px'}
</SCRIPT>
</head>
<body>
<span id="zoom">

<a name="MENU-top"></a>

<div class="top-bt">
<div class="top-left">大乘华严部·第0083部</div>
<div class="top-center">大方广佛华严经六十卷（第二十一卷～第三十卷）</div>
<div class="top-right">东晋天竺三藏佛驮跋陀罗等译</div></div>
<div class=top-bm>
<div class=bm-bt><div class=bm-jbt>· 经名 · 卷数 · 跋序</li></div><div class=bm-jbt-left><div class=bm-jbtbm>· 品名 · 品数 · 译作者</li></div>
<div class=bm-zt>字体：<A href="javascript:doZoom(18)">大</A> <A href="javascript:doZoom(16)">中</A> <A href="javascript:doZoom(15)">小</A></div></div></div>
<div class=bm-bt><div class=bm-jbt><a href="0083-03.htm#j0083-03-1">大方广佛华严经卷第二十一</a></div><div class=bm-jbt-left>
<div class=bm-jbtbm><a href="0083-03.htm#j0083-03-2">金刚幢菩萨回向品第二十一之七</a></div>
</div></div><div class=bm-bt><div class=bm-jbt><a href="0083-03.htm#j0083-03-3">大方广佛华严经卷第二十二</a></div><div class=bm-jbt-left>
<div class=bm-jbtbm><a href="0083-03.htm#j0083-03-4">金刚幢菩萨回向品第二十一之八</a></div>
</div></div><div class=bm-bt><div class=bm-jbt><a href="0083-03.htm#j0083-03-5">大方广佛华严经卷第二十三</a></div><div class=bm-jbt-left>
<div class=bm-jbtbm><a href="0083-03.htm#j0083-03-6">金刚幢菩萨回向品第二十一之九</a></div>
<div class=bm-jbtbm><a href="0083-03.htm#j0083-03-7">十地品第二十二之一</a></div>
</div></div><div class=bm-bt><div class=bm-jbt><a href="0083-03.htm#j0083-03-8">大方广佛华严经卷第二十四</a></div><div class=bm-jbt-left>
<div class=bm-jbtbm><a href="0083-03.htm#j0083-03-9">十地品第二十二之二</a></div>
<div class=bm-jbtbm><a href="0083-03.htm#j0083-03-10">第一欢喜地</a></div>
<div class=bm-jbtbm><a href="0083-03.htm#j0083-03-11">第二离垢地</a></div>
</div></div><div class=bm-bt><div class=bm-jbt><a href="0083-03.htm#j0083-03-12">大方广佛华严经卷第二十五</a></div><div class=bm-jbt-left>
<div class=bm-jbtbm><a href="0083-03.htm#j0083-03-13">十地品第二十二之三</a></div>
<div class=bm-jbtbm><a href="0083-03.htm#j0083-03-14">第三发光地</a></div>
<div class=bm-jbtbm><a href="0083-03.htm#j0083-03-15">第四焰慧地</a></div>
<div class=bm-jbtbm><a href="0083-03.htm#j0083-03-16">第五难胜地</a></div>
</div></div><div class=bm-bt><div class=bm-jbt><a href="0083-03.htm#j0083-03-17">大方广佛华严经卷第二十六</a></div><div class=bm-jbt-left>
<div class=bm-jbtbm><a href="0083-03.htm#j0083-03-18">十地品第二十二之四</a></div>
<div class=bm-jbtbm><a href="0083-03.htm#j0083-03-19">第六现前地</a></div>
<div class=bm-jbtbm><a href="0083-03.htm#j0083-03-20">第七远行地</a></div>
<div class=bm-jbtbm><a href="0083-03.htm#j0083-03-21">第八不动地</a></div>
</div></div><div class=bm-bt><div class=bm-jbt><a href="0083-03.htm#j0083-03-22">大方广佛华严经卷第二十七</a></div><div class=bm-jbt-left>
<div class=bm-jbtbm><a href="0083-03.htm#j0083-03-23">十地品第二十二之五</a></div>
<div class=bm-jbtbm><a href="0083-03.htm#j0083-03-24">第九善慧地</a></div>
</div></div><div class=bm-bt><div class=bm-jbt><a href="0083-03.htm#j0083-03-25">大方广佛华严经卷第二十八</a></div><div class=bm-jbt-left>
<div class=bm-jbtbm><a href="0083-03.htm#j0083-03-26">十地品第二十二之六</a></div>
<div class=bm-jbtbm><a href="0083-03.htm#j0083-03-27">第十法云地</a></div>
</div></div><div class=bm-bt><div class=bm-jbt><a href="0083-03.htm#j0083-03-28">大方广佛华严经卷第二十九</a></div><div class=bm-jbt-left>
<div class=bm-jbtbm><a href="0083-03.htm#j0083-03-29">十明品第二十三</a></div>
<div class=bm-jbtbm><a href="0083-03.htm#j0083-03-30">十忍品第二十四之一</a></div>
</div></div><div class=bm-bt><div class=bm-jbt><a href="0083-03.htm#j0083-03-31">大方广佛华严经卷第三十</a></div><div class=bm-jbt-left>
<div class=bm-jbtbm><a href="0083-03.htm#j0083-03-32">十忍品第二十四之二</a></div>
<div class=bm-jbtbm><a href="0083-03.htm#j0083-03-33">心王菩萨问阿僧祇品第二十五</a></div></div></div></div>
<div class="jwzw">
<div class="jwbt-box"><div class="jwbt"><a name=j0083-03-1><a href="0083-03.htm#MENU-top">大方广佛华严经卷第二十一</div></a></a>
<div class="jwbtbm"><a name=j0083-03-2><a href="0083-03.htm#MENU-top">金刚幢菩萨回向品第二十一之七</div></div></a></a>
<p>　　佛子。何等为菩萨摩诃萨第八如相回向。佛子。此菩萨摩诃萨。成就念智。安住不动。离痴正念。直心不动。成就坚固不可坏业。一切智境界得不退转。得大乘勇猛无畏之心。修习无尽善根。积集胜妙善根。修白净法增长大悲。得正直宝。常能正念一切诸佛白净法。回向心不退转。乐求菩萨道巧妙方便。出生清净坚固善根。正念修习智慧功德。为调御师具足出生一切善根。智慧方便回向众生。慧眼清净悉能观察一切善根。长养无量种种善根。分别境界善根。具足善根。清净善根。一向善根。修习善根。行善根。思惟善根。平等广说善根。菩萨摩诃萨。如是善根。有种种门。种种境界。种种相。种种事。种种分别。无量行。无量语言道。出生无量分别修行。种种庄严善根。悉能正持十力诸乘。菩萨摩诃萨。修习如是种种善根。一观无二。一切智境界菩萨摩诃萨。以如是等善根回向。欲令具满无碍身修菩萨行。欲令口业清净无碍修菩萨行。欲令具足无碍心业安住大乘具无碍心。令菩萨行皆悉清净。得无量大施心充满一切众生。得法自在心照一切法普示世间。得最胜不可坏心。得清净一切种智。发菩萨心普照一切。正念三世一切诸佛。念佛三昧悉得具足。满足离害正直之心。远离怨敌。任持众生。充满一切。而无休息。于十力智悉得安住。得深三昧。悉能遍游一切世界。无所染着。悉住一切刹。而无厌足。化度众生未曾休息。出生无量巧便思慧。具足成就一切菩萨不思议慧。得离痴智。悉能分别一切世界。于一念中。悉能严净一切佛刹。于诸通慧而得自在。入一切法真实之相。示现严净一切世间。于一刹中见一切刹。究竟不坏智能持一切刹。以菩萨庄严具而庄严之。应现一切悉能调伏无量众生。一佛世界广大如法界。一切世界亦复如是。得究竟智诣一切刹一切普持。菩萨摩诃萨。以此善根回向佛刹。令一切众生充满。回向分别受持智慧。如为己身。为众生回向亦复如是。令一切众生。永离地狱饿鬼畜生阎罗王处。令一切众生。悉能除灭诸障碍业。令一切众生。悉得等心平等智慧。令诸怨敌具慈心乐清净智慧。令一切众生。智慧现前圆满具足普照一切。令一切众生。具真实智离垢正直菩提心无量智慧满足。令一切众生。示现平等安隐善趣。<br>　　菩萨摩诃萨。如是回向。修习善根。及一切愿。如大云雨。令一切众生。皆悉清净。令一切众生。为功德福田。令一切众生。守护受持菩提内藏。令一切众生。离诸障碍安住无碍清净法界。令一切众生。满足无碍诸通智慧。令一切众生。得自在身。游行十方。如应示现。令一切众生。得无碍善根一切种智。令一切众生。摄取一切。悉令清净。令一切众生。远离障碍瞋恚之心。究竟成就一切种智。<br>　　复次。菩萨摩诃萨。若见可乐国土。林树华果。或见可乐名香上服。珍宝财物。诸庄严具。或见可乐园观村邑。聚落王都。或见可乐自在帝王。或见可乐阿练若处。菩萨摩诃萨。见如是已。修巧方便。出生无量净妙功德。乐求实义。为众生故。而不放逸。善能修习一切善根。犹如大海难可测量。具足善根不可穷尽。一切功德皆悉满足。亦不分别种种善根。巧妙方便清净回向。示现无量诸行善根。常念一切未曾忘失众生境界。如善根。平等善根。菩萨摩诃萨。善根如是回向。令一切众生。志常乐见无量诸佛。如法不取法性。无数众生平等清净。亦复如是。令一切众生。悉得诸佛随意爱乐供给侍者。令一切佛国。除灭烦恼清净可乐。令一切众生。悉得见闻无量佛法。心常爱乐。常乐守护诸菩萨行。乐以爱眼观善知识。令一切众生。见可乐法。令一切众生。乐持正法。令一切众生。于佛法中得可乐明。令一切菩萨。悉得可乐大施之心。于诸法中得无所畏乐。为众生分别广说。得菩萨可乐三昧诸陀罗尼。得一切菩萨受记智慧。得一切菩萨甚可爱乐自在示现。具足诸佛圆满说法。得可乐方便分别说法。得可乐大悲。发菩萨心。诸根悦豫。得可爱乐诸如来家。教化众生心不休息。得菩萨可乐无尽法藏。于无量劫一一世界化度众生。于现在佛所得可爱乐巧妙方便。得可爱乐深妙方便。无所障碍。永离愚痴。具足可乐平等离欲一切诸法断诸障碍。决定深解不二法界。具足可乐离欲际等一切诸法入真实际。得菩萨可乐无诤满足之法。具足可乐金刚藏心一切种智。勇猛精进清净成满。具足可乐清净善根摧伏怨敌灭障道法。具足可乐无上菩提一切种智。常现在前充满众生。如是菩萨摩诃萨长养善根。得净慧明。常为善知识之所摄护。如来慧日明照其心。灭除痴闇。净修正法。入诸智业。善学智地分别法界。一切善根善能回向。一切菩萨诸善根海。尽其源底。成就智慧。深入坚固。明解善根。了达诸度。<br>　　菩萨摩诃萨。善根如是回向不着世界。不着众生界。心无所依。寂然不乱。正念诸法。具足诸佛无选择智。不违三世一切诸佛正回向门。不违一切平等正法。不坏佛相。等观三世。了众生空无所依住。顺如来道普照诸法。解真实义渐至诸地。如实分别一切诸法。智慧周满具足坚固。未曾忘失修习正业。常乐寂静正趣离生。了一切法犹如幻化。解了一切法无有自体。观一切义及种种行。于语言道而无所著。所有诸法皆从缘起。观甚深法生实智回向。观察寂灭一切诸法皆入一观。不违诸法种种异相善解回向。修菩萨道善根回向。摄取众生。长养三世菩萨一切回向。如是菩萨摩诃萨以无恐怖心善根回向。一切佛法以无量心善根回向。一切众生皆悉清净以无我无我所心善根回向。于十方界无所染着以无余心善根回向。于一切境界世界无所染着。行离世间法善根回向。得出世法不着众生善根回向。见诸胜道善根回向。离虚妄法。出生真实善根回向。如法门至一切道。无量无边善根回向。如如善根亦尔。回向众生解了诸法。如性如善根亦尔。回向一切法自性无有自性。如相如善根亦尔。回向一切法无相真实相。如法如善根亦尔。回向佛法不退转。如行如善根亦尔。回向一切如来所行。如境界如善根亦尔。回向三世诸佛满足境界。如安立如善根亦尔。回向安立一切众生。如随顺如善根亦尔。回向尽未来劫随顺不断。如量如善根亦尔。回向众生心与虚空等。如充满如善根亦尔。回向一念满一切世界。如久住如善根亦尔。回向离一切世间住住究竟住。如不生如善根亦尔。回向不生满足一切佛法。如坚固如善根亦尔。回向坏散一切烦恼。如不坏如善根亦尔。回向一切众生不可破坏。如明如善根亦尔。回向普照一切。如一切处如善根亦尔。回向至一切处道。如一切时如善根亦尔。回向随顺一切时。如一切如善根亦尔。回向一切众生随顺清净。如一切平等如善根亦尔。回向一切行平等。如一切法眼如善根亦尔。回向一切众生悉得法眼如不倦如善根亦尔。回向一切行菩萨道而无疲倦。如甚深如善根亦尔。回向一切第一深法。如无所有如善根亦尔。回向知一切无所有。如不出如善根亦尔。回向一切无所显现。如离曀如善根亦尔。回向明眼离曀清净。如无比如善根亦尔。回向菩萨无比之行。如寂静如善根亦尔。回向一切常乐寂静。如无根如善根亦尔。回向究竟无根之法。如无量无边如善根亦尔。回向一切无量无边众生皆悉清净。如无著如善根亦尔。回向究竟无所著际。如无碍如善根亦尔。回向灭除一切障碍。如非世间行如善根亦尔。回向远难一切世间行法。如不系如善根亦尔。回向不系一切生死。如无行法如善根亦尔。回向远离一切诸行。如住如善根亦尔。回向一切住于如住。如一切法成如善根亦尔。回向众生所学成就。如一切法平等如善根亦尔。回向一切具平等行。如一切法不舍如善根亦尔。回向不舍尽未来际一切众生。如一切法不尽如善根亦尔。回向一切无尽众生。如不违一切法如善根亦尔。回向一切众生不违三世诸佛。如摄一切法如善根亦尔。回向一切众生悉摄善根令无有余。如一切法同如善根亦尔。回向悉同三世诸佛。如一切法不离如善根亦尔。回向悉摄世间及离世间。如不可坏如善根亦尔。回向一切众生不可沮坏。如无恚如善根亦尔。回向一切众生一切魔业所不能动。如不浊如善根亦尔。回向一切菩萨行无有垢浊。如不乱如善根亦尔。回向一切众生离诸尘乱。如不可尽如善根亦尔。回向一切世间法所不能尽。如菩提如善根亦尔。回向觉悟一切诸法。如不失如善根亦尔。回向一切众生不失直心。如照如善根亦尔。回向一切众生悉以大智光明普照一切。如不可说如善根亦尔。回向一切不可说智。如持一切众生如善根亦尔。回向一切持菩萨行。如随顺一切语言如善根亦尔。回向一切无言智慧。如离一切种种法如善根亦尔。回向示现一切佛刹及诸如来成最正觉示现无量无边神力自在。如离虚妄如善根亦尔。回向世间悉离虚妄。如一切身遍至如善根亦尔。回向无量身遍一切刹。如不受生如善根亦尔。回向无生巧妙方便示现受生。如无不有如善根亦尔。回向三世一切诸佛自在神力及一切刹在身内现。如夜如善根亦尔。回向一切夜施作佛事得无上明。如昼如善根亦尔。回向一切在昼众生。悉令善觉见诸如来自在神力住不退法轮离痴清净。如半月及月如善根亦尔。回向一切众生住一切时巧妙方便。于一念中悉能分别一切时节。如年岁如善根亦尔。回向受持种种诸劫严净诸根了达诸根。如一切劫成败如善根亦尔。回向一切劫净住无染一切众生清净调伏众生。如未来如善根亦尔。回向尽一切未来际修习菩萨清净妙行。悉能满足无量大愿。如世如善根亦尔。回向一切众生。于一念中见一切佛乃至未曾一念远离。如至一切处道如善根亦尔。回向一切众生得不坏道超出三界。如有无如善根亦尔。回向一切诸有清净如无所有。如净如善根亦尔。回向一切菩萨净行出生无上菩提之具。如明净如善根亦尔。回向得菩萨一切三昧明净之心。如离垢如善根亦尔。回向离一切垢净心满足。如无我所如善根亦尔。回向摄取无我我所清净之心充满十方一切佛刹。如平等如善根亦尔。回向得无尽一切智永离痴爱普照一切。如无数如善根亦尔。回向一切智乘力住巧方便法云普覆一切世界。如平等住如善根亦尔。回向一切众生具菩萨行住一切智。如分别一切众生界如善根亦尔。回向一切善根现前满无碍智。如一切众生语言如善根亦尔。回向解了一切诸语言法。如不离一切众生如善根亦尔。回向摄取一切众生具足善根远离生死。如广如善根亦尔。回向受持三世佛所说法修习菩萨离痴之行。如不休息如善根亦尔。回向一切劫。修菩萨行未曾休息。安处众生于摩诃衍。如一切法第一如善根亦尔。回向开净法门无碍净念摄一切法。如无量赞叹如善根亦尔。回向得无量赞叹智慧菩萨实行。如离炽然如善根亦尔。回向离炽然法灭除众生炽然令得清净。如不动如善根亦尔。回向善根安住不动满足普贤菩萨愿行。如诸佛境界如善根亦尔。回向一切众生智慧境界皆悉满足。除灭一切烦恼境界。如不可坏如善根亦尔。回向善根一切魔业所不能坏悉能调伏众邪外道。如非可修非不可修如善根亦尔。回向离一切修非修虚妄断一切虚妄。如不退如善根亦尔。回向常见一切诸佛未曾中退修习庄严菩提之心。如一切语言如善根亦尔。回向分别一切语言。如不着一切法如善根亦尔。回向一切众生悉无所著。令一切众生行普贤行。如一切地如善根亦尔。回向一切众生悉得随顺智慧之地普贤庄严。如不可断如善根亦尔。回向一切法中得无畏无断一切语言周满具足能广演说。如无漏如善根亦尔。回向一切众生皆令具足无漏善根菩提之心。逮得法智解了分别。如无有觉法无有灭法如善根亦尔。回向觉悟一切诸法。于一念顷皆悉充满无量法界。如过去非同未来非故现在非异如善根亦尔。回向发起新新菩提心。愿除灭生死清净界生。如三世中不取虚妄如善根亦尔。回向过去未来皆悉清净现在念念现成正觉。如一切诸佛菩萨具足如善根亦尔。回向一切众生具足佛智大愿方便。如常净无染污如善根亦尔。回向一切众生悉除烦恼。一切种智清净满足。菩萨摩诃萨。如是回向时。等一切佛刹。净一切世界故。等一切世间。转不可坏清净法轮故。等一切菩萨。出生一切智愿故。等观诸佛无有二故。等观诸法不坏自性故。等观三世。巧方便智解语言道故。一切菩萨行等所种善根悉能回向故。故知一切时。随时修习。不舍佛事故。一切业报平等不着世间。出生离世善根故。神力自在与诸佛等。随顺世间等现佛事故。佛子。是名菩萨摩诃萨第八如相回向。菩萨摩诃萨。安住此回向。得无量无边清净法门。为人中雄而无所畏。大师子吼。成就无量无数菩萨。于一切时未曾休息。得佛无量无边满足身。一身充满一切世界。得佛无量无边满足音声。发一音声。一切众生无不闻者。得佛无量无边满足力。于一毛道。安置一切世界。得佛无量无边满足胜众生法，示现一切得佛无量无边满足自在神力。置一切众生于一微尘。得一切佛无量无边满足解脱。于一众生身中。现一切佛刹。一切如来成最正觉。得一切佛无量无数满足三昧正受。善方便力。于一三昧中。悉能出生一切三昧得一切佛无量无边满足辩才。说一句法。尽未来劫而不穷尽。悉除一切众生疑惑。得一切佛无量无边满足胜众生法。示现一切众生萨婆若十力等觉。佛子。是为菩萨摩诃萨以一切善根随顺如相回向。尔时金刚幢菩萨。承佛神力。普观十方。以偈颂曰。<br>　　菩萨心安住　　离痴常正念<br>　　忍辱离恼害　　修集无量德<br>　　其心无嫌恨　　正直常清净<br>　　诸业庄严世　　悉能善分别<br>　　菩萨思惟业　　种种无有量<br>　　若益众生业　　修习常履行<br>　　善能顺世间　　普令一切喜<br>　　随应众生业　　菩萨分别行<br>　　永离诸恚痴　　知法亦知义<br>　　安住调伏地　　饶益一切众<br>　　觉悟诸善法　　无量不可数<br>　　悉能分别知　　回向益众生<br>　　以此深方便　　具足诸地智<br>　　灭除众烦恼　　如如善回向<br>　　普摄一切趣　　安住如实法<br>　　如是业回向　　悉令无所著<br>　　深乐至处道　　修习真如法<br>　　无性无所有　　明德者回向<br>　　日夜及半月　　一月年数劫<br>　　一切皆悉如　　功德亦如是<br>　　如世及诸刹　　众生一切法<br>　　趣非趣如实　　回向悉无余<br>　　如如性如实　　思惟如是性<br>　　诸功德回向　　悉皆顺真如<br>　　如如性如是　　诸法无所有<br>　　如如离自性　　智者业回向<br>　　如诸相如实　　诸生亦如是<br>　　如如自性实　　诸业亦如是<br>　　如如无有量　　一切业如是<br>　　无缚亦无解　　诸业悉清净<br>　　如是真佛子　　安住不可动<br>　　成就智慧力　　入佛方便藏<br>　　觉悟法王法　　无缚亦无著<br>　　无碍无转心　　亦复无所转<br>　　法身所摄业　　随顺众生相<br>　　深入真实相　　相亦非是相<br>　　如是不思议　　思议不可尽<br>　　深入不思议　　思非思寂灭<br>　　如是思惟法　　分别一切业<br>　　除灭诸烦恼　　是名功德生 <br>　　菩萨一切报　　无尽智所印<br>　　尽法无尽性　　无尽方便灭<br>　　心不在内外　　心亦无所有<br>　　妄取故有法　　不取则寂灭<br>　　佛子如是知　　法空无自性<br>　　诸法无自性　　最胜觉无我<br>　　如如等众生　　觉法性如是<br>　　彼见不思议　　无相智不惑<br>　　如是深修习　　一向求菩提<br>　　所愿不退转　　饶益众生故<br>　　菩萨舍此身　　无死虚妄想<br>　　解了心如化　　调伏一切众<br>　　观彼顺正念　　世间业报起<br>　　菩萨悉救护　　三界无有余<br>　　了知众想行　　皆悉是虚妄<br>　　菩萨知非实　　亦不坏法性<br>　　彼如是回向　　智慧妙善根<br>　　怜愍一切众　　令入深方便<br>　　佛子。何等为菩萨摩诃萨。第九无缚无著解脱心回向。此菩萨摩诃萨。于一切善根。不生轻心。不轻出生死心。不轻摄善根心。不轻专求一切善根心。不轻悔过心。不轻随喜善根心。不轻礼他方佛心。不轻恭敬合掌业心。不轻礼拜塔庙尊重业心。不轻劝请他方诸佛转法轮业心。<br>　　菩萨摩诃萨。常乐摄受彼诸善根。坚固不坏彼善根。安住彼善根。思惟彼善根。长养彼善根。不着彼善根。具正直心具彼善根。不选择彼善根。随顺彼诸佛境界善根。见彼善根得自在力。菩萨摩诃萨。以无缚无著解脱心。彼诸善根回向具足普贤身口意业。<br>　　以无缚无著解脱心。修习普贤勇猛精进。<br>　　以无缚无著解脱心。具足普贤无碍音声陀罗尼门。充满十方。<br>　　以无缚无著解脱心。具足普贤得见一切佛诸陀罗尼。<br>　　以无缚无著解脱心。具足普贤妙音陀罗尼。分别一切音声。悉能演说无量法云。<br>　　以无缚无著解脱心。得持普贤一切劫行陀罗尼。于一切世界。具足修习诸菩萨行。<br>　　以无缚无著解脱心。于一众生身。尽未来劫。示现普贤菩萨一切自在神力。如一众生身。一切众生身。亦复如是。<br>　　以无缚无著解脱心。悉得普贤自在神力。示现现在一切诸佛菩萨众中。修菩萨行。<br>　　以无缚无著解脱心。得普贤一法门。于无量无数劫。示现诸佛无尽自在。悉能度脱一切众生。<br>　　以无缚无著解脱心。得普贤种种法门自在。于无量无数劫。示现诸佛无尽自在。悉能度脱一切众生。<br>　　以无缚无著解脱心。得普贤自在。于念念中。令无量众生。安住十力心无厌足。<br>　　以无缚无著解脱心。得普贤菩萨自在。于一切众生身中。皆悉得见诸佛自在。修普贤行。<br>　　以无缚无著解脱心。得普贤自在。于一言中。悉能分别一切众生音声语言。调伏一切众生。安住萨婆若地。<br>　　以无缚无著解脱心。得普贤自在。于一众生身中。悉能容受一切众生。彼悉自谓逮得佛身。<br>　　以无缚无著解脱心。得普贤自在。于一华中。令一切严净世界皆悉安住。<br>　　菩萨摩诃萨。复作是念：<br>　　以此无缚无著解脱心善根。出生普贤微妙音声。充满法界十方佛刹。随其所应皆悉得闻。<br>　　以此普贤无缚无著解脱心善根。如普贤。于念念中见尽过去际无量无边世界诸佛。闻所说法受持不忘。庄严佛家。<br>　　以此无缚无著解脱心善根。如普贤尽未来劫。于一切世界中。演说诸法皆悉究竟。<br>　　以此无缚无著解脱心善根。于一切世界成最正觉出兴于世。<br>　　以此无缚无著解脱心善根。能以一光普照虚空等一切世界。修习普贤菩萨所行。<br>　　以此无缚无著解脱心善根。得无量无边智慧。皆能随顺诸地神通。成就普贤菩萨所行。<br>　　以此无缚无著解脱心善根。悉得究竟如来智慧。于一切劫。说如来智。诸劫悉尽。而智无穷尽。具足普贤菩萨所行。<br>　　以此无缚无著解脱心善根。于法界等一切如来菩萨所行。悉能修习身口意业。而无懈怠犹如普贤。<br>　　以此无缚无著解脱心善根。得一切佛无上菩提。义身不违法身。辞辩净地而不可坏乐说辩才无尽之藏。调伏一切众生具普贤愿。<br>　　以此无缚无著解脱心善根。入一一法门。普照无量不可思议世界。于一切法门。尽其源底。修习普贤菩萨所行。逮得究竟萨婆若地。<br>　　以此无缚无著解脱心善根。于一一境界中。悉以一切种智。分别了知一切种智。犹无穷尽。究竟普贤庄严彼岸。修菩萨行。具足成就方便大王。<br>　　以此无缚无著解脱心善根。从此生尽未来际生。具足普贤菩萨所行。及一切种智离痴法王。<br>　　以此无缚无著解脱心善根。得无碍法明。普照一切诸菩萨行。常修正业。具足普贤自在方便。<br>　　以此无缚无著解脱心善根。悉得无量方便。不可思议方便。菩萨方便。一切智方便。调伏菩萨方便。转无量法轮方便。不可说不可说时方便。种种说法方便。无分际无畏方便说一切法无余方便。得如是等一切随顺方便智。修习普贤菩萨所行。<br>　　以此无缚无著解脱心善根。具足身业。令一切众生。皆悉欢喜。得菩萨不退转清净善根。究竟安住普贤诸业。<br>　　以此无缚无著解脱心善根。得清净智。悉能分别众生语言。一切口业清净庄严。音辞微妙言无能及。修习受持普贤所行。<br>　　以此无缚无著解脱心善根。悉能分别一切佛刹。一切众生。一切诸法。一切庄严。其心清净出生一切如来法藏。究竟一切智。善能随顺普贤所行。<br>　　以此无缚无著解脱心善根。清净直心得一切佛无碍法身。具足解脱。修如来法。摄佛功德。住佛境界。大智普照。修习菩萨清净之行。随顺方便。悉能分别一切法藏。出生无量大乘自在。悉能示现无量无边一切众生无上大道。具足普贤行愿回向。<br>　　以此无缚无著解脱心善根。得明利根。善调伏根。于一切法自在根。无穷尽根。修习一切诸善根住一切佛境界平等根。授一切菩萨不退转记大精进根。分别一切佛法金刚界根。一切如来智慧光照金刚焰根。分别一切诸根自在根力。令一切众生安住一切智根。无量根。满足一切根。无碍清净根。平等修习诸愿根。<br>　　以此无缚无著解脱心善根。得一切菩萨神力。住持无量身神力。无量智慧境界神力。不离一处悉能示现一切佛刹神力。菩萨无碍不可制持自在神力。示现摄取一切佛刹安置一处自在神力。一身充满一切佛刹自在神力。菩萨无碍解脱自在神力。少方便一念自在神力。依无所有。自在神力。以一毛悉缚无量世界。悉持游行法界等佛刹示现众生。令得究竟妙智慧门自在神力。修习普贤菩萨所行。<br>　　以此无缚无著解脱心善根。于一念顷。悉能往诣无量佛刹。于一身中。悉能容受无量佛刹。逮得甚深微妙智地。善能分别诸佛世界。得无生心。悉入普贤菩萨法门。生菩萨行。<br>以此无缚无著解脱心善根。生如来家。修菩萨行。具足无量无数不思议法。无量大愿皆悉成满。分别一切法界。及三世法界。而无懈怠。随顺普贤菩萨诸行。究竟智界。<br>　　以此无缚无著解脱心善根。于一毛道。分别无量无数佛刹。悉能包容一切法界究竟空界。如一毛道。一切法界虚空界等。一切毛道亦复如是。以普贤菩萨清净法门。开智慧眼。<br>　　以此无缚无著解脱心善根。能以无量无数阿僧祇劫。以为一念。能以一切众生诸念。以为一念。此诸方便。皆由普贤菩萨深心究竟。<br>　　以此无缚无著解脱心善根。于一身内。悉能容受无量诸身。如一身。一切身亦复如是。具足普贤菩萨回向。<br>　　以此无缚无著解脱心善根。悉入一切诸佛境界。常见诸佛虚空界等清净法身。相好庄严。神力自在。梵音微妙。具足广说无碍正法。闻彼佛法悉能受持。于彼佛身了无所有。悉得普贤菩萨无量大愿。永离众生心想见倒。<br>　　以此无缚无著解脱心善根。入一切世界。入翻覆世界。入伏世界。于一念中。悉能遍入十方世界一切佛刹。分别因陀罗网世界。分别一切平等法界。令杂世界悉为一形。无量种种世界无量方便入深法界。皆如虚空。而亦不坏世界之性。修普贤行住菩萨地。<br>　　以此无缚无著解脱心善根。悉能分别一切诸想。众生想。法想。佛刹想。方想。佛想。世想。业想。行想。解脱想。根想。时想受持想。烦恼想。清净想。成熟想。见诸佛想。转法轮想。闻法解想。调伏想。种种方便出生想。种种地想。入菩萨想。修习菩萨功德想。菩萨三昧正受想。菩萨三昧起想。菩萨境界想。劫成坏想。明想。闇想。昼想。夜想。半月一月年岁时变想。去想。来想。坐想。立想。觉想。睡想。如是等一切诸想。于一念中。悉能了知心无虚妄。悉离诸想。心无所著。远离障碍。一切如来智慧充满。一切佛法。长养善根。以一切佛身以熏其身。常为诸佛之所摄取。于白净法未曾退失。善能修学等正觉法。究竟彼岸。修行诸佛普贤所行。具足诸愿。受如来记。于一念中。得入方便地。究竟智满足安住。<br>　　以此无缚无著解脱心善根。以一一心观无量心。离诸虚妄而无所依。心不一故。所行各异。业相不同。令一切众生。勇猛精进。出生普贤智慧之宝。犹如普贤。<br>　　以此无缚无著解脱心善根。于一处悉能分别无量诸处。如一处。一切处亦复如是。悉决定知满足普贤大愿智宝。<br>　　以此无缚无著解脱心善根。于一业分别知无量诸业种种缘造。如一业一切诸业亦复如是。修习普贤菩萨行业智地。<br>　　以此无缚无著解脱心善根，于一法中悉分别知一切诸法。于一切法中亦知一法。分别诸法而不违不著。<br>　　以此无缚无著解脱心善根。于一语中悉分别知无量言音。犹如呼响如一语中一切语言亦复如是。于彼言音无所依著住菩萨行。智慧成就逮得普贤无碍净耳。<br>　　以此无缚无著解脱心善根。于一一法中悉能演说不可说不可说诸法。长养善根不可思议。应时说法。一切时解脱决定了知众生诸根随其所应闻佛音声。佛一妙音悦无量众。一如来所菩萨大众充满法界究竟了知一切诸行。住普贤地于念念中如说入法长养不可说妙智慧身。尽未来劫于一切世界一切佛所悉能修习虚空等行。勇猛如普贤修习大智慧具足一切行安住普贤地。<br>　　以此无缚无著解脱心善根。于一一根中皆悉了知无量诸根不可数意不思议境界。修习普贤行法门诸根。</p>
<div class="jwbt-box"><div class="jwbt"><a name=j0083-03-3><a href="0083-03.htm#MENU-top">大方广佛华严经卷第二十二</div></a></a>
<div class="jwbtbm"><a name=j0083-03-4><a href="0083-03.htm#MENU-top">金刚幢菩萨回向品第二十一之八</div></div></a></a>
<p>　　 以此无缚无著解脱心善根。具菩萨行。生真实妙智。知色微细。知身微细。知刹微细。知劫微细。知世间微细。知方微细。知时微细。知数法微细。知业微细。知报微细。知清净微细。如是等一切微细。于一念中。皆悉了知。随顺普贤菩萨所行。成就普贤真实智慧。离恐怖心。离愚痴心。离散心。离乱心。调伏诸根心。一心。正受心。善分别诸法心。善安住智慧心。行普贤行。随顺普贤菩萨回向心。<br>　　 以此无缚无著解脱心善根。知众生趣微细。知众生死微细。知众生生微细。知众生处微细。知众生性微细。知众生种类微细。知众生界微细。知众生行微细。知众生取微细。知众生境界微细。如是等一切微细。于一念中。悉能了知。修普贤行。而无懈倦。<br>　　 以此无缚无著解脱心善根。悉分别知初发意菩萨等。一切菩萨诸行微细。菩萨处微细。菩萨自在微细。菩萨游行无量佛刹微细。菩萨法明微细。菩萨净眼微细。菩萨具足深心微细。菩萨往诣诸如来大众微细。菩萨诸陀罗尼智门微细。菩萨无量无边无所畏地一切诸辩才方便演说微细。菩萨无量无边三昧相微细。菩萨见一切佛三昧微细。菩萨庄严三昧微细。菩萨法界三昧智慧微细。菩萨自在三昧智慧微细。菩萨三昧智慧微细。菩萨受持尽未来际三昧智慧微细。菩萨胜妙智慧分别一切菩萨三昧微细。菩萨无量无边一切菩萨出生三昧分别了知微细。菩萨出生三昧智慧往诣一切诸如来所微细。修习一切菩萨广大甚深无碍三昧。究竟一切种智。得方便地。一切通地。分别实义地。菩萨离痴智。修习普贤无量诸行微细。<br>　　 以此无缚无著解脱心善根。于一念中。悉知菩萨一切住微细。悉知菩萨地微细。菩萨种种行微细。菩萨出生回向微细。菩萨得一切诸佛藏微细。菩萨分别智慧微细。菩萨大愿神力自在微细。演说菩萨三昧微细。菩萨神力方便微细。菩萨印微细。菩萨一生补处微细。菩萨生兜率天微细。菩萨处天宫微细。菩萨严净佛刹微细。菩萨观察人中微细。菩萨放大光明微细。菩萨了达家法微细。菩萨眷属法微细。菩萨一切世界受生法微细。菩萨一身示一切身命终微细。菩萨身入母胎微细。菩萨处母胎微细。菩萨在胎中显现法界等大众自在神力微细。菩萨在母胎显现一切佛自在微细。菩萨生法微细。菩萨游行七步无畏智微细。菩萨现在王宫方便法微细。菩萨出家求道调伏诸根修法微细。菩萨菩提树下坐道场法微细。菩萨降魔成最正觉法微细。如来端坐道场放光明网微细。普照十方一切世界微细。显现如来无量无边自在神力微细。如来师子吼大般涅槃微细。如来教化一切众生未曾有失微细。知如来金刚菩提心微细。显现如来住持一切世界微细。于一切世界尽未来劫施作佛事而无休息微细。究竟受持一切法界微细。虚空界等一切世界为化众生故。普现佛身出兴于世微细。一如来身现无量身微细。去来现在一切诸佛智慧眷属微细。如是一切功德微细。我当悉知具足究竟得到彼岸。清净示现一切众生。于念念中。智慧周满得不退转。修菩萨行。具普贤回向功德之地。受持一切如来菩萨所行。不离菩萨诸智慧门。一切方便皆悉清净。普能安隐一切众生。修菩萨行。具足菩萨诸地功德。得金刚幢回向之门。出生无量法界诸功德藏。常为诸佛之所护念。入诸菩萨深净法门。演说一切微妙法义。无所违失。悉能慈愍一切众生。于念念中。究竟了知思议不思议地诸功德藏。于不思议出生思议。示诸法门离语言道。得智慧地。一切菩萨皆悉同等。尽未来际。修菩萨行。未曾休息。具普贤行。远离世间一切妄想。及语言道。具足受持大愿自在。修菩萨行。未曾断绝。<br>　　 以此无缚无著解脱心善根。入一切众生性智微细。分别众生性智微细。具足演说众生性智微细。染著众生性智微细。众生不动性智微细。众生动性智微细。无量无边趣趣众生性智微细。不可思议众生种种行性智微细。众生无量烦恼性智微细。众生无量清净性智微细。如是等一切众生性境界智微细。于一念中。如实了知。调伏安隐一切众生。如应说法而不失时。常转法轮摄取众生。说诸法门。修菩萨道。智慧具足。化身无量。安隐众生。悉令欢喜。慧日普照。深入菩提。心得菩萨自在智觉悟。安住菩萨智境界。修习大乘智。究竟普贤行。<br>　　 以此无缚无著解脱心善根。悉能分别虚空法界等一切世界智微细。小世界智微细。中世界智微细。不净世界智微细。清净世界智微细。无比世界智微细。杂世界智微细。广世界智微细。狭世界智微细。无碍庄严世界智微细。一切世界诸佛出世示现一切智微细。演说一切世界智微细。一身充满一切世界智微细。放无量光普照一切世界智微细。一切世界一切诸佛显现自在神力智微细。一切妙音声普闻十方一切世界智微细。一切世界现在诸佛大众围绕智微细。一切法界作一佛刹智微细。一佛刹作一切佛刹智微细。一切世界如梦智微细。一切世界如电智微细。如是等一切世界智微细。悉分别知。究竟了达菩萨愿行皆悉如幻。究竟普贤菩萨行自在智。得普贤菩萨明观。行一切菩萨行无有休息。悉离颠倒。见一切佛。及佛自在。得无碍身智无所依。诸善根法无所染著。心之所行悉无所有。舍离诸方坚固之相。严净菩萨所行之相。而未曾取一切智相。不著众生三昧庄严智慧。随顺一切法界。于一切世界。修菩萨行。<br>　　 以此无缚无著解脱心善根。深入无量法界智微细。演说一切法界智微细。度广法界智微细。分别不思议法界智微细。分别一切法界智微细。于一念中。充满一切法界智微细。等观一切法界智微细。一切法界境界无所有智微细。观察一切法界无碍智微细。解一切法界不生智微细。身持一切法界自在智微细。如是等一切法界智微细。皆悉究竟。成普贤行。受持智慧。得法自在。令众生欢喜。不舍义身。不见法身。出生无碍平等之智。得无碍行。不著诸法。离一切有。真实无染。随顺世间。行语言法。常乐寂静。不舍实义。智慧清净。灭除虚妄。一切所有悉非坚固觉悟无量一切法界。一切世间平等不二。一切诸法亦复不二。无所依止。得入普贤菩萨行门。究竟成就平等智慧。<br>　　 以此无缚无著解脱心善根。悉能分别一切诸劫智微细。无量劫即是一念智微细。一念即无量劫智微细。阿僧祇劫即是一劫智微细。一劫即是阿僧祇劫智微细。长劫即是短劫智微细。短劫即是长劫智微细。入有佛劫无佛劫智微细。数知一切劫无余智微细。说一切劫非劫智微细。一念中觉过去未来现在际一切诸劫无余智微细。如是等一切诸劫。一念中。以如来智知。得一切菩萨行圆满正心。得普贤菩萨究竟行心。得一切离虚妄心。得不退大愿心。得示现无量无边世界微细中一切如来遍充满心。得闻持诸佛善根菩萨行心。得与一切众生大无畏心。得一切劫中示现诸佛出兴世心。得一一世界中尽未来际行菩萨道无休息心。得一切世界中如来身业充满菩萨身心。<br>　　 以此无缚无著解脱心善根。知无量甚深法智微细。胜法智微细。杂法智微细。庄严法智微细。广说一切诸法智微细。一切法即是一法智微细。一法即是一切法智微细。一切法悉入非法智微细。非法入一切法亦不违法智微细。入一切佛法方便无有余智微细。如是一切诸法微细。以无碍智悉能了知。得一切行同一行心。得究竟无量无边法界心。得无畏力。分别法心。决定安住诸无碍行。以一切智充满诸根。一切佛智。正念方便。皆悉现前。成就诸佛广大功德。充满世界。普入一切诸如来身。示现一切菩萨身业。出妙音声普遍世界。一切佛所。得威神力智慧意业。出生无量分别方便一切种智。修普贤行。得不退转智。<br>　　 以此无缚无著解脱心善根。出生一切佛刹无余智微细。出生一切众生诸通智慧无余智微细。出生诸法业报无余智微细。出生一切众生心无余智微细。出生随时说法无余智微细。出生分别一切法界无余智微细。出生虚空界等三世智慧无余智微细。出生一切语言道法无余智微细。出生一切世间诸法无余智微细。出生离世间行法无余智微细。如是等一切出生智微细。一切如来道。一切菩萨道。一切众生道。出生智微细。修菩萨行。安住普贤行。随义随味。皆如实知。如梦如电如幻如响如化寂灭。一切法界无有真实。无所染著。出生诸佛平等智慧。皆悉究竟。修普贤行。出生微细智。<br>　　 菩萨摩诃萨以如此无缚无著解脱心善根。皆悉回向。不妄取世间及世间法。不妄取菩提及菩萨。不妄取菩萨行及出生死道。不妄取一切佛及佛法。不妄取调伏不调伏众生。不妄取善根及回向。不妄取自己及他人。不妄取施物及受者。不妄取菩萨行及菩提。不妄取法及解法者。<br>　　 如是菩萨摩诃萨。以无缚无著解脱心善根回向。无缚无著解脱身。无缚无著解脱口。无缚无著解脱业。无缚无著解脱报。无缚无著解脱世间。无缚无著解脱佛刹。无缚无著解脱众生。无著无缚解脱法。无著无缚解脱智。<br>　　 菩萨摩诃萨。如是回向时。则与三世诸佛一切菩萨回向同等。成就安住三世诸佛一切菩萨回向。于三世诸佛菩萨回向。得不退转。随顺过去一切佛教。具足未来一切佛教。得现在一切佛教。满足过去诸佛平等正法。成未来诸佛平等正法。回向现在诸佛平等正法。与行过去一切佛境界。住未来一切佛境界。等现在一切佛境界。与三世诸佛善根无异。住三世诸佛所住。与三世诸佛同一境界。不违三世诸佛。<br>　　 佛子。是为菩萨摩诃萨第九无缚无著解脱心善根回向。菩萨摩诃萨。安住此回向。一切善根回向。一切金刚山所不能坏。于一切众生。第一殊胜。一切众魔邪业所不能坏。悉能摧灭众魔邪业。普现一切世界。行菩萨行。以善方便。广为众生。说诸佛法。舍离愚痴。随顺一切佛法智慧。菩萨摩诃萨。随所生处。行住坐卧。一切常得不坏眷属。得清净念。悉能闻持三世一切诸如来法。尽未来际劫。行菩萨行。未曾休息。而无染着。得普贤行。诸愿满足。得一切智地施作佛事悉得诸佛菩萨无量自在。<br>　　 尔时金刚幢菩萨。承佛神力。普观十方。以偈颂曰。 <br>　　 菩萨未曾有慢心　　一切诸方无比尊 <br>　　 随本所修功德业　　亦复不起轻慢心 <br>　　 所修一切诸功德　　不为自己及他人 <br>　　 以无缚著解脱心　　回向饶益一切众 <br>　　 永离一切自高显　　亦复弃舍憍慢心 <br>　　 于最胜所起身业　　劝请说法种种行 <br>　　 所作无量诸功德　　饶益一切众生类 <br>　　 安住无著解脱心　　回向一切诸如来 <br>　　 世间无量群生类　　种种方便诸技术 <br>　　 胜妙甚深微细事　　悉能具足分别知 <br>　　 世间所有种种身　　斯由身业之所得 <br>　　 觉悟无量生死行　　逮得不退智慧门 <br>　　 十方一切无量刹　　微细胜妙伏世界 <br>　　 菩萨深入智慧门　　于一毛孔悉了知 <br>　　 一切众生无量心　　明者了知即一心 <br>　　 菩萨觉悟智慧门　　不舍增长诸业行 <br>　　 一切众生种种根　　上中下品各不同 <br>　　 所有甚深诸功德　　菩萨随性悉了知 <br>　　 一切众生种种业　　上中下品差别相 <br>　　 菩萨深入如来力　　悉能具足分别知 <br>　　 不可思议无量劫　　悉能了知即一念 <br>　　 一切十方所行业　　菩萨觉悟清净知 <br>　　 悉能逆顺知三世　　分别其相各不同 <br>　　 而亦不违平等相　　是则离痴菩萨行 <br>　　 一切众生无量行　　爱慢诸结各不同 <br>　　 菩萨别相分别知　　亦复不舍无相观 <br>　　 十方世界诸如来　　具足示现大自在 <br>　　 难见难得难思议　　菩萨悉能分别知 <br>　　 兜率陀天大导师　　无比最胜人师子 <br>　　 功德甚深广清净　　一切如实见其性 <br>　　 示现降神处母胎　　无量自在大神变 <br>　　 成佛涅槃转法轮　　一切世间莫能转 <br>　　 人中师子初生时　　一切诸胜悉奉敬 <br>　　 天王帝释梵天王　　诸有智者悉敬侍 <br>　　 十方一切无有余　　无量无数诸法界 <br>　　 无始无末无中间　　示现无量自在力 <br>　　 人中尊导现生已　　游行诸方各七步 <br>　　 观察一切众生类　　无碍法门觉一切 <br>　　 观见众生没五欲　　人中师子现微笑 <br>　　 众生盲冥愚痴覆　　我当度脱三有苦 <br>　　 大师子吼出妙音　　我为世间第一尊 <br>　　 显现明净智慧灯　　永灭生死愚痴闇 <br>　　 人中师子出世间　　放大光明无有量 <br>　　 断除一切诸恶道　　无量众苦究竟灭 <br>　　 或时示现处宫殿　　或现舍家行学道 <br>　　 人中师子现自在　　饶益一切众生故 <br>　　 菩萨初坐道场时　　六反震动诸大地 <br>　　 普放无量大光明　　遍照五道众生类 <br>　　 震动一切魔宫殿　　开发十方众生心 <br>　　 昔于菩萨有缘者　　皆悉觉悟真实义 <br>　　 一毛道中无量乘　　十方一切诸佛刹 <br>　　 众生道乘无有量　　彼现最胜大神变 <br>　　 如是方便随顺觉　　如一切佛所演说 <br>　　 若诸如来所不说　　亦悉解了分别知 <br>　　 除灭一切众魔怨　　普覆三千大千界 <br>　　 深入一切无碍门　　能坏一切诸魔道 <br>　　 如来或在诸佛刹　　或复现处诸天宫 <br>　　 或复现身梵宫殿　　菩萨悉见无障碍 <br>　　 转于清净妙法轮　　如来法身无边际 <br>　　 悉于三世一切劫　　最胜演说无穷尽 <br>　　 诸佛无等师子座　　悉皆充满十方界 <br>　　 种种妙相而庄严　　佛处彼座难思议 <br>　　 真佛子等悉围绕　　充满法界无有余 <br>　　 说菩萨行无边际　　随顺诸佛出要道 <br>　　 智者能以一方便　　摄诸佛法无有余 <br>　　 种种庄严最胜法　　皆悉充满于法界 <br>　　 无等无量妙自在　　示现一切种种身 <br>　　 又现诸趣无量生　　或现婇女众围绕 <br>　　 示现出家行学道　　欲令众生诸根利 <br>　　 乃至示现般涅槃　　分布舍利起塔庙 <br>　　 如是种种无量行　　如来演说佛所住 <br>　　 一切如来诸功德　　究竟遍知到彼岸 <br>　　 如是种种无量行　　于一切劫无休息 <br>　　 亦未曾生忧戚心　　菩萨皆悉善回向 <br>　　 一切诸佛自在力　　及佛无量诸功德 <br>　　 菩萨随顺悉了知　　普为一切众生说 <br>　　 如是一切诸法王　　随彼无量诸境界 <br>　　 于一念中悉觉悟　　而亦不舍菩萨行 <br>　　 一切最胜甚深法　　及诸佛刹正法道 <br>　　 随顺觉悟殊胜行　　究竟回向到彼岸 <br>　　 有数无数一切劫　　菩萨深解即一念 <br>　　 具足修习菩萨行　　于彼胜道不退转 <br>　　 十方无量一切刹　　或有净妙或垢秽 <br>　　 及彼一切诸如来　　菩萨皆悉分别知 <br>　　 于念念中悉明了　　不可思议无量劫 <br>　　 如是了知三世劫　　具足安住究竟行 <br>　　 深入了达心所行　　善方便行一切法 <br>　　 一切佛刹菩萨行　　悉能明了分别知 <br>　　 出生智慧无有量　　出生众生及诸法 <br>　　 出生菩提力自在　　一切皆悉无边际 <br>　　 深入一切无有余　　分别一切诸妙法 <br>　　 悉分别知同异相　　具足广修菩萨行 <br>　　 十方一切诸佛刹　　彼有无量无数众 <br>　　 彼彼诸性各不同　　菩萨皆能分别知 <br>　　 过去一切诸如来　　未来现在诸导师 <br>　　 若能如是知回向　　则与三世诸佛等 <br>　　 若能如是知回向　　则与最胜功德等 <br>　　 则与最胜智慧等　　则与最胜所行等 <br>　　 一切世间莫能坏　　诸所学者悉成就 <br>　　 随顺一切诸最胜　　善能观察于世间 <br>　　 菩萨所行不可量　　无量功德悉具足 <br>　　 坚固安住如来行　　具足分别自在力 <br>　　 佛子。何等为菩萨摩诃萨第十法界等无量回向。佛子。此菩萨摩诃萨。受离垢缯系顶。受大法师记。能广法施。成大慈悲。安立众生于菩提心。饶益众生。未曾休息。以菩提心长养善根。为一切众生作调御师。示诸众生一切智道。为一切众生作法藏日。善根净光普照一切。等心普观一切众生。欲令众生常行善根。未曾休息。增长清净微妙智慧。不舍一切善根道业。为一切众生作大智慧采宝导师。开示一切安隐正道。以一切众生为首修行诸法。令一切众生。得不可坏真善知识。长养善根。菩萨摩诃萨。行法施等一切善根。摄取萨婆若心。究竟正力到于彼岸。修行坚固难坏菩提之心。常乐大愿。修习菩提。依善知识。离谄曲心。专求菩提。分别无量一切智门境界。菩萨摩诃萨。于彼善根回向广大而无限碍。乃至一句一味。佛所说法。若闻。若持若说。以此善根如是回向。一心正念无量无边虚空等世界中三世诸佛。行菩萨行。以此善根回向。令一切佛。常守护念。于一世界。尽未来劫。为一众生。修菩萨行。如一世界。乃至虚空法界等。一切世界尽未来劫。为一众生。修菩萨行。为一切众生。亦复如是。为一切众生。以大庄严。而自庄严。不生离佛善知识想。得是想故。常见现在一切诸佛。乃至未曾违离一佛。诸佛菩萨。所赞梵行。皆悉满足。行不缺梵行。具足不破梵行。不浊梵行。无垢梵行。不退梵行。不坏梵行。诸佛所赞梵行。无依梵行。无所有梵行。离倒清净顺行三世诸佛菩萨梵行。无碍梵行。无取梵行。无诤梵行。无择梵行。安住梵行。无比梵行。不动梵行。不乱梵行。无恚梵行。令一切众生。皆悉安住此诸梵行。修习梵行。具足梵行。清净梵行。离垢梵行。明照梵行。离尘梵行。离翳梵行。离热梵行。离缠梵行。离一切疑梵行。离一切恼害梵行。得到彼岸。何以故。菩萨若自不修梵行。令他净修梵行。无有是处。菩萨自退梵行。令他具足梵行。无有是处。菩萨自破梵行。令他安立梵行。无有是处。菩萨自离梵行。令他立梵行道。无有是处。菩萨自灭梵行。令他修习梵行。无有是处。菩萨不乐梵行。令他乐修梵行。无有是处。菩萨不住梵行。令他安住梵行。无有是处。菩萨不究竟梵行。令他究竟梵行。无有是处。菩萨自舍梵行。令他不舍安住梵行。无有是处。菩萨坏散梵行。令他摄取梵行。无有是处。何以故。菩萨摩诃萨。如说修行远离颠倒。又能广说离颠倒法。实语实行。修习清净身口意业。离诸染污。行无碍处。灭一切障。菩萨摩诃萨。自正直心。令他正直心法。菩萨修习忍辱。以诸善根。调伏其心。令他修忍。以诸善根调伏其心。菩萨自离疑悔。令他离诸疑悔。菩萨自得欢喜信心。令他得不坏信。菩萨自行坚法。令他行坚法。菩萨摩诃萨。善根如是回向。<br>　　 复次菩萨摩诃萨。以法施等诸善根门。如是回向。以此善根。令一切众生悉得诸佛无尽法门。分别解说诸佛法门。摧灭一切外道邪论。令辞理穷屈。悉得三世一切诸佛所说法海。于一一生法。一一方便法。一一语言法。一一施设法。一一教法。一一说法。一一法门。一一入法。一一决定法。一一住法。悉得无量无边无尽法藏。得无畏法。深入四辩。广为众生。说微妙法。尽未来际。而无穷尽。成正直心。离诸颠倒。生无碍道。言无谬失。众生闻法。悉皆欢喜。解了众生一切言音。得不退转一切法明。一切众生欢喜无量。悉皆安住一切种智。具足离痴明净法辩。闻持诸法。悉能分别一切世界。得法界等无量身。于一念中。悉能充满一切法界。微妙音声。遍满无量无边法界。示现眷属。充满法界。修法界等菩萨净业。得法界等无量菩萨所住。得法界等无量决定法。学法界等无量诸法究竟。住法界等无量菩萨行。回向法界等无量菩萨内法。菩萨摩诃萨。善根如是回向。令一切众生。具足萨婆若。安住萨婆若。<br>　　 复次菩萨摩诃萨。善根如是回向。见法界等无量一切佛。调伏法界等无量众生。严净法界等无量佛刹。得法界等无量菩萨智。得法界等无量无所畏。得法界等无量深妙辩。得法界等无量一切菩萨诸陀罗尼。得法界等无量不可思议菩萨住。具足法界等无量功德藏。具足法界等无量实义善根。菩萨摩诃萨。复作是念。以此善根。令一切众生。悉得是法。具足成满如我无异。一切行等。功德等。智慧等。力等。无畏等。自在等。正觉等。说法等。如实义等。论议等。诸通等。菩萨摩诃萨。善根如是回向。<br>　　 复次菩萨摩诃萨。以此善根如是回向。如法界无量出生智慧。亦复如是。如法界无量所见诸佛。亦复如是。如法界无量往诣佛刹。亦复如是。如法界无量菩萨所行。亦复如是。如法界不可断得一切智。亦复如是。如法界等一得一切智。亦复如是。如法界自然清净。令一切众生清净。亦复如是。如法界随顺悉至一切。令一切众生。行普贤菩萨行。亦复如是。如法界庄严一切众生。令一切众生。得普贤菩萨庄严。亦复如是。如法界不可坏。令一切众生。得不坏善根。亦复如是。<br>　　 复次菩萨摩诃萨。以此善根如是回向。令一切诸佛菩萨。皆悉欢喜。令诸善根。趣萨婆若。回向善根。趣一切智。至一切道。令一切众生。常见诸佛。菩萨摩诃萨以此善根。如是回向。见一切佛。能作佛事故回向。见一切佛。不于佛事生住著心。故回向。见一切佛。悉令众生。普得清净故回向。见一切佛。悉能了知故回向。见一切佛。悉无所著故回向。见一切佛。悉能分别无碍法故回向。见一切佛。具普贤行故回向。见一切佛。未曾失时故回向。见一切佛。出生菩萨无量诸力故回向。见一切佛。不忘其法故回向。以此善根如是回向。解法界无主。解法界无自性。解法界如如。解法界无依。解法界无妄。解法界离相。解法界寂静。解法界无处所。解法界无去无集。解法界无坏。<br>　　 复次菩萨摩诃萨。善根如是回向。以此法施所摄善根。令一切众生。成大法师。住一切佛无量自在。令一切众生。作无上法师。安立众生于一切智。令一切众生。成无坏法师。一切问难无能穷尽。令一切众生。作无碍法师。具足诸法无碍照明。令一切众生。作智藏法师。巧方便说一切佛法。令一切众生。成就如来自在法师。能善巧说诸如来智。令一切众生。作净眼法师。广说实法。不由他教。令一切众生。作正持佛法法师。具足说法。不失一味。令一切众生。作离相法师。以诸妙相。而自庄严。放无量光。广说诸法。令一切众生。作大身法师。一身充满无数佛刹。兴大法云。普雨法雨。令一切众生作不失佛法大海法师。一切世间无能坏者。令一切众生。作具足圆满日光法师。放佛慧光。悉能显照一切诸法。令一切众生。作随顺问答法师。善巧方便广说诸法。令一切众生。作究竟众行到彼岸法师。善巧方便开无量法藏。令一切众生。作建立正法法师。分别演说如来道智。令一切众生。作了达诸法法师。赞叹功德不可穷尽。令一切众生。作不虚诳法师。入深真妙诸方便际。令一切众生。作善觉魔事法师。悉能坏散一切诸魔。令一切众生。作诸佛摄护法师。未曾暂起我我所心。令一切众生作安隐正法法师。悉得菩萨一切愿力。菩萨摩诃萨。以此善根如是回向。不选择业故回向。不选择报故回向。不选择愿故回向。不选择法故回向。不选择事故回向。不选择因故回向。不选择成法故回向。不选择名身味身句身故回向。不选择回向故回向。不选择义故回向。<br>　　 菩萨摩诃萨。以此善根如是回向。不著色故回向。不著声香味触法故回向。不求生天故回向。不求欲乐故回向。不著欲境界故回向。不求眷属故回向。不求自在故回向。不求生死乐故回向。不著生死故回向。不著死此生彼故回向。不求三有乐故回向。不求欲相应故回向。不求乐处故回向。不毒心故回向。不坏善根故回向。不依三界故回向。不味著诸禅解脱三昧正受故回向。不求住声闻缘觉乘故回向。但欲调伏一切众生满足萨婆若究竟无碍智故回向。欲令一切善根。清净无碍故回向。欲令一切众生。超出生死得大乘智故回向。欲满足金刚菩提心故回向。欲究竟成就不死法故回向。欲无量庄严诸佛种姓。示现一切智自在故回向。欲具足菩萨一切法明神力自在故回向。欲于法界虚空界等一切佛刹。行普贤行而不退转。以离痴金刚大庄严而自庄严。安住普贤菩萨地故回向。欲尽未来劫行菩萨行度脱众生。示现一切诸佛庄严行地。安住不断故回向。<br>　　 菩萨摩诃萨如是平等心回向。平等法心回向。一切众生无量心回向。无诤心回向。无所有心回向。不乱心回向。等入三世心回向。于三世诸佛种性心回向。得不死神通心回向。得如来涅槃心回向。令一切众生离地狱饿鬼畜生阎罗王处故回向。令一切众生。除灭障道法故回向。令一切众生。悉具善根欢喜故回向。欲不失转法轮时故回向。欲令一切众生成十力轮。到彼岸故回向。欲令满足无量无边菩萨清净法愿故回向。欲令成就善知识器。随顺一切善知识教。具菩提心宝故回向。欲令一切住佛深法。正直修习一切佛法。具足无上智慧光明故回向。欲令一切菩萨。无碍慧明常现在前故回向。欲令一切常见诸佛现在前故回向。欲令一切得明净法门故回向。欲令一切离诸恐怖。具无所畏菩提心门故回向。欲令一切得菩萨不可思议诸住智门故回向。欲令一切大悲救护悉得清净故回向。欲令一切无余佛刹皆悉庄严故回向。欲令一切除灭一切魔业钩饵。及魔巧术故回向。欲令一切修菩萨行。不著一切佛刹故回向。欲令一切度一切佛法。得一切智广大心故回向。<br>　　 菩萨摩诃萨以此善根。欲令正念清净故回向。欲决定故回向。欲摄取一切佛法分别了知故回向。欲得无量无边无碍智故回向。欲得清净正直心故回向。欲令一切众生。修习大慈心故回向。修习大悲心故回向。修习喜心故回向。修习舍心故回向。得二种无碍解脱。安住善根故回向。欲分别一切缘起法故回向。欲分别缘起法。得法化生心故回向。欲得勇猛幢心故回向。欲得不坏幢藏故回向。欲坏一切魔故回向。欲得一切清净无碍法心故回向。欲行一切菩萨行。得不退转心故回向。欲得乐求胜妙心故回向。欲得一切功德法自在智乐求一切智故回向。欲满一切愿。灭一切恶。受离垢记。得佛自在。为一切众生。转不退法轮故回向。欲令如来诸妙胜法。无量智慧日光。庄严大智光明。普照一切众生法界故回向。欲调伏一切众生皆悉欢喜。成就大愿。尽未来劫。行菩萨行。灭诸烦恼。离垢清净。坏裂爱网。除愚痴闇。具足离垢无碍之法。修行菩萨不退转行。得一切种智故回向。欲令一切众生得无碍无上妙智慧身。示现无量诸佛身故回向。<br>　　 菩萨摩诃萨。善根如是回向。不著五欲。不依三界。何以故。菩萨摩诃萨。以无染污善根回向。远离瞋恚善根回向。舍离愚痴善根回向。不可沮坏善根回向。远离憍慢善根回向。除灭谄曲善根回向。以正直心善根回向。精勤修习善根回向。<br>　　 菩萨摩诃萨。如是回向时。得大欢喜。于菩萨行。得正希望。趣摩诃萨道。具佛种性。得佛智慧。离一切恶。降伏众魔。悉能调伏一切众生。令善知识皆悉欢喜。己所修愿皆悉成满。请一切众生。设大施会。</p>
<div class="jwbt-box"><div class="jwbt"><a name=j0083-03-5><a href="0083-03.htm#MENU-top">大方广佛华严经卷第二十三</div></a></a>
<div class="jwbtbm"><a name=j0083-03-6><a href="0083-03.htm#MENU-top">金刚幢菩萨回向品第二十一之九</div></div></a></a>
<p>　　 复次菩萨摩诃萨。以此法施善根。如是回向。令一切众生。皆悉具足清净法音。得柔软音。得和悦音。得不可思议音。得可爱乐音。得充满一切佛刹音。得不可思议功德庄严音。得灭高大散乱音。得充满法界净妙音。得摄一切众生音。令一切众生。得无量智音。令一切众生。得清净妙音。令一切众生。悉得音声妙自在音。令一切众生。得一切庄严音。令一切众生。悉得妙音。众生乐闻。无有厌足。令一切众生。得解脱音。悉到彼岸。令一切众生得欢喜音。令一切众生。得佛清净语言音。令一切众生。得佛音声。具妙辞辩。远离愚痴。令一切众生得庄严诸法妙陀罗尼。于一一法。说无量行。眷属无数充满法界。悉能闻持不可思议金刚正法。广分别说。能以无量句身味身。具足演说无量法藏。种种法相住无著处。得诸法明。令一切众生。究竟萨婆若。摄一切法。以句身味身。于诸法义。得自在音。于无碍音。具足自在。得到彼岸。令一切众生。得无忧音声。得无畏音声。得无染污音声。得功德音声。得令眷属欢喜音声。得如法音声。得诸佛法语言音声。得疾除灭一切众生疑网音声。得具足辩才不断音声。得胜觉悟众生音声。<br>　　 复次菩萨摩诃萨。以此善根。如是回向。令一切众生。得净法身。令一切众生。得净妙功德。令一切众生。具诸相好。令一切众生。得净业报。令一切众生。得清净萨婆若心。令一切众生。得无量清净菩提之心。令一切众生。得净方便。悉能分别众生诸根。令一切众生。得清净性。令一切众生。得清净无碍行。满足诸愿。令一切众生得清净正念智慧。不断辩才。菩萨摩诃萨。以此善根。如是回向。令一切众生。得如是等清净妙身。所谓明净身。离浊身。究竟净身。清净身。离尘身。离种种尘身。离垢身。光明身。可爱乐身。无碍身。以如是身。普应十方一切世界。示一切业。示现众生。普照一切。示现一切。犹如镜像净水之月。令一切众生。悉得如是净妙之身。示现众生菩萨诸行。示现众生诸深妙法。示现众生无量功德。示现众生真实正道。示现众生具足诸法。示现众生一切大愿。住于一刹。示现一切世界如来出世。示现一切诸佛神足自在。示现受持菩萨不思议解脱。示现普贤诸行一切愿智。菩萨摩诃萨。善根如是回向。令一切众生。成就一切功德智身。<br>　　 复次菩萨摩诃萨以此法施所摄善根。如是回向。令一身遍一切世界。行菩萨行。众生见者。皆悉不空。得不退转菩提之心。令一切众生。随顺真实。得不坏心。于一切世界。尽未来劫。行菩萨道。而无厌足。具法界等大慈悲心。教化众生。未曾失时。分别诸根。念善知识。于一念中。悉见现在一切诸佛。正念如来。未曾暂舍。修诸善根。无有虚欺。安立众生于一切智。悉得不退清净法轮。悉得一切诸佛法明。受持一切诸佛法雨。行菩萨行。入一切众生。入一切刹。入一切法。入一切世间。入一切三世。入一切众生诸业报智。入一切菩萨巧方便智。入一切菩萨出生智入一切菩萨净境界智。入一切佛住持境界。入一切无量无边法界。修菩萨行。安住诸住。是为菩萨摩诃萨法施善根回向。<br>　　 复次菩萨摩诃萨。修善根业。如是回向。令一切佛刹。皆悉清净。以无量庄严具而庄严之。令一佛刹。广大如法界。如一佛刹。一切佛刹。亦复如是。得最正觉。于一佛刹。悉皆显现一切佛刹。如一佛刹。一切佛刹。亦复如是。彼一一刹。以法界等诸庄严具。而庄严之。无量阿僧祇众宝庄严。无量阿僧祇清净众宝高座。诸妙宝衣。以敷其上。无量阿僧祇众妙宝帐。一切宝铃。诸宝垂带。以为庄严。无量宝盖。以悬其上。无量宝云。雨一切宝。散众宝华。见者无厌。无量妙宝。以为栏楯。妙宝楼阁。而庄严之。无量宝铃。自然演畅诸佛妙法。无量宝华。周遍充满众妙宝色。以为庄严。无量宝树。充满其刹。出生无量妙宝华果。无量妙宝。以为宫殿。妙宝楼观。遍游诸刹。无量妙宝。以为栏楯。大宝庄严。无量妙宝。为偏楼阁。一切净宝。而庄严之。无量宝门。种种宝鬘。而严饰之。无量珍宝半月形像。悉以众宝而庄严之。无量无数不可思议珍宝庄严。诸佛净业善根所起。无量宝藏庄严。又以众宝。而庄严之。流出无量清净宝河。常流正法。未曾断绝。无量法海。周遍其刹。正法净水。湛然充满。无量阿僧祇宝分陀利华皆悉充满。自然演出正法华音。无量阿僧祇须弥宝山庄严。智慧须弥皆悉具足。无量阿僧祇八楞妙宝庄严。诸宝璎珞以为垂带。无量阿僧祇明净宝庄严。放大慧光。普照法界。无量阿僧祇宝铃庄严。自然演出微妙音声。无量阿僧祇众宝阶道。以为庄严。菩萨妙宝皆悉充满。无量阿僧祇宝缯庄严。不可思议宝色清净。建立无量阿僧祇宝幢庄严。半月宝像而严饰之。无量阿僧祇宝幡庄严。悉能普雨无量宝幡。无量阿僧祇宝缯庄严。充满世界庄饰虚空。敷无量阿僧祇细软宝衣。以为庄严。无量阿僧祇众宝旋流。以为庄严。示现菩萨清净一切智眼。无量阿僧祇宝鬘庄严。一一宝鬘百千菩萨。以为严饰。无量阿僧祇众宝宫殿庄严。悉能除灭诸处所爱。无量阿僧祇众宝庄严金刚摩尼。以为严饰。无量阿僧祇杂宝庄严。示现无量清净妙色。无量阿僧祇金刚围山庄严。清净明彻无所障碍。无量阿僧祇妙香庄严。其香普熏一切世界。出生无量阿僧祇诸变化身。一一化身与法界等。各放无量阿僧祇妙宝光明。一一光明。出一切光。无量阿僧祇明净宝光。以为照曜。能发众生净智慧光。放无量阿僧祇无碍宝光。一一光明。普照法界。无量阿僧祇众宝庄严。一一宝中。具一切宝。无量阿僧祇宝藏庄严。自然演说诸法宝藏。无量阿僧祇宝幢庄严。建立如来妙智慧幢。无量阿僧祇贤宝庄严。具足清净大乘贤宝。无量阿僧祇宝园庄严。菩萨三昧清凉悦乐。无量阿僧祇诸妙宝音自然演出。一一音中。出如来音。充满十方。无不闻者。无量阿僧祇宝像庄严。一一像身普放无量法宝光明。无量阿僧祇众相庄严。一切众相无相庄严。无量阿僧祇宝威仪庄严。见者乐求菩萨威仪。无量阿僧祇长养众宝庄严。出生一切妙宝库藏。无量阿僧祇众宝安住庄严。一切众宝。而严饰之。无量阿僧祇宝衣庄严。皆悉普覆。具足菩萨无量三昧。无量阿僧祇妙衣庄严。其发心者。即得菩萨善现等诸陀罗尼。无量阿僧祇修宝庄严。悉能分别业宝报应决定清净。无量阿僧祇无碍知见妙宝庄严。若有见者。悉得诸法清净法眼。无量阿僧祇宝天冠庄严。具足成就智慧天冠。无量阿僧祇宝座庄严。成佛清净宝师子座。然无量阿僧祇明净宝灯。具足明净妙智慧灯。无量阿僧祇宝多罗树庄严。一一多罗树。以宝璎珞。而严饰之。无量阿僧祇众宝凉台。以为庄严。无量阿僧祇宝树庄严。不思议鸟栖集其上。出妙音声。无量阿僧祇妙宝化华庄严。一一华上无量菩萨。结跏趺坐。遍游法界。无量阿僧祇果实庄严。具萨婆若大智慧果。无量阿僧祇众宝聚落庄严。皆悉修习清净正法。无量阿僧祇宝宅庄严。众宝街巷人民充满。无量阿僧祇大王宝都庄严。彼诸大王勇猛精进被大法铠。于无上道。坚固不退。无量阿僧祇宝舍庄严。除灭一切房室贪爱。无量阿僧祇宝衣庄严。随意受用无所贪着。无量阿僧祇宝家庄严。舍家出家菩萨充满其中。无量阿僧祇无厌足宝庄严。见者能生无量欢喜。无量阿僧祇宝轮庄严。放不思议智慧光明。转不退轮。无量阿僧祇妙宝行树庄严。以清净因那尼罗宝。而庄校之。无量阿僧祇宝地庄严。分别示现不思议宝。无量阿僧祇乐器庄严。出自然音。充满法界。无量阿僧祇乐器庄严。尽未来际。常出法音。未曾断绝。无量阿僧祇宝身庄严。充满其刹。悉能受持一切法宝。无量阿僧祇清净宝口庄严。具足一切功德藏宝。出无量阿僧祇净宝言音。常说无量净妙法宝。无量阿僧祇清净宝心庄严。得正直宝。一切智愿皆悉充满。无量阿僧祇清净宝念庄严。除灭愚痴。得一切智无上宝王。无量阿僧祇清净宝趣庄严。悉能摄受一切诸佛正法之宝。无量阿僧祇菩萨宝慧庄严。决定善知一切佛法。无量阿僧祇不放逸宝智慧庄严。一切智宝皆悉充满。无量阿僧祇清净宝眼庄严。于一切十力宝。无所障碍。无量阿僧祇清净宝耳庄严。善能听闻一切法界微妙音声。而无障碍。无量阿僧祇清净宝鼻庄严。闻净宝香。而无厌足。无量阿僧祇清净宝广长舌庄严。善说一切诸语言法。无量阿僧祇清净宝身庄严。游行十方。而无挂碍。无量阿僧祇清净宝意庄严。悉能修习普贤菩萨一切大愿。无量阿僧祇清净宝音庄严。微妙音声。皆悉充满一切世界。无量阿僧祇宝身业庄严。具足一切智慧宝业。无量阿僧祇宝口业庄严。广说无量智慧妙宝。无量阿僧祇清净宝意业庄严。究竟一切无碍宝智。<br>　　 菩萨摩诃萨复次如是念。于彼一切诸如来刹。于一佛刹一方一毛道中。成就无量无数不可思议清净智慧。诸大菩萨皆悉充满。如一佛刹一方一毛道。尽虚空法界等。一切佛刹一切方一切毛道。亦复如是。是为菩萨摩诃萨回向妙宝庄严一切佛刹。如宝庄严一切佛刹。广说香庄严。乃至究竟无量清净。妙香意业无碍宝智。亦复如是。广说华庄严。乃至究竟清净华意业无碍宝智。亦复如是。广说鬘。涂香。粖香。衣盖幢幡。乃至百事庄严。亦复如是。如是菩萨摩诃萨。以此法施等所摄善根回向。长养善根故回向。严净佛刹故回向。令一切众生。清净平等故回向。令一切众生。除灭瞋恚故回向。令一切众生。具足平等甚深佛法故回向。令一切众生。具足平等不可坏清净功德故回向。令一切众生。力不可坏故回向。令一切众生。悉得平等无尽智慧。度诸佛法。令一切众生。悉得平等清净梵音。令一切众生。悉得平等无碍净眼。究竟虚空法界等无碍智。令一切众生。悉得清净平等正念。尽过去劫。令一切众生。悉得平等无碍智。决定了知一切诸法。令一切众生。悉得平等菩提。充满法界。无所障碍。令一切众生。悉得平等诸妙善根。令一切众生。悉得平等身口意业。具足功德庄严清净。令一切众生。悉得平等普贤菩萨一切所行令一切众生。悉得平等清净佛刹。令一切众生。悉得平等具足。深入一切智行。令一切众生。离一切恶。悉得平等善根回向。令一切众生。悉得平等一切知见。皆能分别他人心念。令一切众生。悉得平等。安住白法。令一切众生。悉得平等。于一念中。具一切智。究竟满足无上菩提。令一切众生。成就一切平等道行。清净具足。菩萨摩诃萨。以此善根。普为一切平等回向。令一切众生。悉得清净分别诸法之力。广为众生解说回向。 <br>　　 菩萨摩诃萨。复作是念。以此善根。令一切众生。修菩萨净行。得无量法海。于一一法海无量法界等。清净智慧。普照法界。令一切众生。分别解说一切句义。令一切众生。悉得一切法明三昧。普照诸法。令一切众生。皆悉具足随顺三世诸佛辩才。令一切众生。得三世佛自在之身。令一切众生。得无碍善根。起佛法爱。不退大悲。救护众生。令一切众生。得无碍智不思议法。能净欢喜一切众会。令一切众生。于一切佛刹。翻覆佛刹。俯伏佛刹。微细佛刹。广大佛刹。清净佛刹。秽浊佛刹。于如是等诸佛刹中。悉转清净不退法轮。令一切众生。于念念中。悉得无尽无所畏辩。广说佛法不可穷尽。令一切众生。常乐一向专求胜法。于一切法。得智慧自在。令一切众生。皆悉欢喜。广说一切法。复次菩萨摩诃萨。安住法界无量善根回向。法界无量身业回向。法界无量口业回向。法界无量意业回向。法界无量妙色回向。法界无量妙受想行识回向。法界无量平等阴回向。法界无量平等界回向。法界无量平等入回向。法界无量内平等回向。法界无量外平等回向。法界无量勇猛精进平等回向。法界无量正直心平等回向。法界无量方便平等回向。法界无量性平等回向。法界无量诸根平等回向。法界无量三世平等回向。法界无量业报平等回向。法界无量离诸烦恼清净平等回向。法界无量一切众生平等回向。法界无量一切佛刹平等回向。法界无量一切诸法平等回向。法界无量一切世间平等回向。法界无量一切诸佛菩萨平等回向。法界无量一切菩萨行愿平等回向。法界无量一切菩萨平等道回向。法界无量一切菩萨成就一切善根回向。法界无量一切诸法平等无二回向。法界无量一切如来眷属圆满平等回向。法界菩萨摩诃萨。如是回向时。安住法界等无量清净身业。安住法界等无量清净口业。安住法界等无量清净意业。安住法界等无量清净行愿。安住法界等无量清净眷属。安住法界等无量一切菩萨清净智慧。广说诸法。安住法界等无量清净身。充满一切世界法界。得一切法明清净无畏。以一言音。悉除一切众生疑惑。皆令欢喜。调伏诸根。安立无上智。诸力无畏。一切自在力。佛无量功德。上妙法中。佛子。是为菩萨摩诃萨第十法界等无量回向。 <br>　　 菩萨摩诃萨。以此法施等一切善根。悉回向已。成就普贤菩萨无量无边一切行愿。悉能严净无量无边虚空法界等一切佛刹。令一切众生亦复如是。具足成就无量无边智慧。深入一切法。于念念中。示现无量无数一切世界诸佛出世。悉得无量无边诸佛自在。悉得无量无边如来自在。悉得无量无边广大自在。悉得无量无边无碍自在。悉得无量无边无障自在。悉得无量无边不可思议自在。悉得无量无边令一切众生清净自在。悉得无量无边一切世界住持自在。悉得无量无边一切不可言说自在。悉得无量无边一切时自在。悉得无量无边一切诸通无碍智自在。悉得无量无边广说诸法充满法界自在。悉得无量无边满足普贤菩萨净眼。悉得菩萨无量无边净耳。闻持诸佛所说正法。能以一身结跏趺坐。充满十方一切世界而不迫迮一切众生。悉得无量无边具足深入三世智慧。悉得无量无边清净菩提。清净众生。清净佛刹。清净诸佛。清净诸入。悉得无量无边虚空法界等清净智慧。悉得无量无边众生语言音声清净智慧。放大光明。普照十方一切世界。出生三世诸菩萨行。清净智慧。于一念中。皆悉究竟三世如来清净智慧。令一切众生。皆悉清净。具足成就平等正观。决定智慧。究竟到彼岸。 <br>　　 尔时佛神力故。十方各百万佛刹微尘等世界。六种震动。佛神力故。法如是故。雨天华云。雨天鬘。天粖香。天宝衣。天庄严。天香。天摩尼宝。天沉水香。天阿伽楼香。天婆罗乾驮香。天坚固香。天栴檀香。天杂色幡盖。无量阿僧祇天身。不可思议微妙法音。不可思议诸天。妙音赞叹如来。无量阿僧祇诸天。赞叹善哉云雨。无量阿僧祇那由他诸天。恭敬礼拜。无量阿僧祇那由他诸天。欢喜念佛。修习不可思议诸佛功德。无量阿僧祇诸天。出娱乐音。供养如来。放无量阿僧祇广大光明。出过诸天。普照虚空法界等一切佛刹。示现无量阿僧祇如来化身。自在威力。出过诸天。如此世界。一切四天下。兜率陀天。删兜率陀天王宫。说如是法。一切十方世界。删兜率陀天王宫。亦复如是。尔时佛神力故。十方各过百万佛刹微尘等世界。各有百万佛刹微尘等菩萨。悉来云集。咸作是言。善哉善哉。佛子。乃能说此诸大回向。我等悉同一号。名金刚幢。于金刚光世界金刚幢佛所。来诣此土。彼诸世界。佛神力故。亦说是法。大会眷属。说法句味。皆悉同等。我等承佛神力。从彼土来。为汝作证。如我来此世界为汝作证。一切十方一切四天下。删兜率陀天王宫。摩尼宝殿上。说如是法。往为作证。亦复如是。<br>　　 尔时金刚幢菩萨。承佛神力。观察十方。及诸眷属。一切法界诸义句味。修习无量广大之心。无上大悲普覆一切。其心安住三世一切诸佛种性。悉究竟度诸佛功德。成就诸佛自在宝身。悉能分别一切众生悕望心行。随彼所种善根。悉皆知时。随顺法身。示现色身。如是观已。以偈颂曰。 <br>　　 菩萨受此　　无量法宝　　自然正觉 <br>　　 大法师记　　为调御师　　普照诸法 <br>　　 善悟无疑　　最正觉道　　菩萨为法 <br>　　 调御大师　　能广演说　　难得深法 <br>　　 十方一切　　无量大众　　皆悉安立 <br>　　 诸正法门　　菩萨悉饮　　无量法海 <br>　　 兴大法云　　普雨法雨　　矅明法日 <br>　　 普照世间　　说微妙法　　饶益众生 <br>　　 此法施主　　甚难值遇　　具足成就 <br>　　 诸法方便　　以智慧明　　普照其心 <br>　　 为世无畏　　广说深法　　善能修习 <br>　　 变化之心　　广能开发　　诸正法门 <br>　　 成就诸门　　最胜法海　　普为世间 <br>　　 击甘露鼓　　能具足说　　难得妙法 <br>　　 以法长养　　一切功德　　清净正法 <br>　　 真直之法　　示现众生　　甚深法藏 <br>　　 最胜授彼　　灌顶法王　　具足成就 <br>　　 智慧藏身　　无相妙智　　观法真相 <br>　　 菩萨善法　　而得安住　　菩萨法施 <br>　　 最为殊胜　　一切诸佛　　咸共赞叹 <br>　　 随顺一切　　天中之天　　彼能出生 <br>　　 一切诸佛　　菩萨清净　　微妙法身 <br>　　 悉从诸佛　　真法化生　　明净法灯 <br>　　 饶益众生　　说无量法　　除灭忧恼 <br>　　 菩萨布施　　清净妙法　　随顺思惟 <br>　　 一切善根　　无量世界　　所作功德 <br>　　 清净智慧　　皆悉回向　　一切诸佛 <br>　　 所得功德　　悉令众生　　具足成就 <br>　　 分别一切　　清净功德　　究竟诸佛 <br>　　 庄严彼岸　　十方一切　　无量无数 <br>　　 诸如来等　　严净佛刹　　如是一切 <br>　　 无余佛土　　众生庄严　　不可思议 <br>　　 一切如来　　所有智慧　　悉令众生 <br>　　 清净具足　　犹如普贤　　菩萨庄严 <br>　　 悉令众生　　亦复如是　　具足成就 <br>　　 无量自在　　充满无余　　一切世界 <br>　　 一切十方　　无余众生　　皆悉安住 <br>　　 彼清净行　　十方无量　　一切佛刹 <br>　　 彼诸如来　　行菩萨行　　悉令十方 <br>　　 一切众生　　究竟成就　　无上胜行 <br>　　 一切佛子　　行佛功德　　无量无边 <br>　　 不可称数　　诸佛如来　　悉分别知 <br>　　 皆令众生　　具足成就　　菩萨具足 <br>　　 诸神通力　　悉能善学　　一切所学 <br>　　 游行十方　　一切世界　　示现无量 <br>　　 自在神力　　菩萨能于　　一念之中 <br>　　 悉见诸佛　　与众生等　　菩萨能于 <br>　　 一毛道中　　悉见一切　　诸佛正法 <br>　　 一切众生　　无量诸行　　一切最胜 <br>　　 悉分别知　　常平等心　　恭敬供养 <br>　　 一切十方　　无量诸佛　　种种众香 <br>　　 诸杂宝华　　无量宝衣　　及诸幡盖 <br>　　 悉皆充满　　无量法界　　以用供养 <br>　　 一切诸佛　　菩萨能于　　一毛道中 <br>　　 悉见诸佛　　数不可议　　普能供养 <br>　　 世间明灯　　其所闻法　　悉能受持 <br>　　 恭敬礼拜　　五体投地　　举身自归 <br>　　 一切最胜　　尽未来际　　无量诸劫 <br>　　 赞叹十方　　一切最胜　　于一佛所 <br>　　 诸供养具　　数与一切　　众生类等 <br>　　 如一佛所　　诸供养具　　一切佛所 <br>　　 亦复如是　　无量无边　　一切诸劫 <br>　　 菩萨恭敬　　一切导师　　穷尽无量 <br>　　 一切诸劫　　恭敬供养　　而无厌足 <br>　　 一切众生　　无量诸劫　　于此劫中 <br>　　 修菩萨行　　恭敬供养　　一一如来 <br>　　 尽一切劫　　而无厌足　　一切最胜 <br>　　 所说大劫　　悉无有能　　称量数者 <br>　　 尔所一切　　诸大劫中　　修菩萨行 <br>　　 而无厌足　　悉能觉悟　　一切法界 <br>　　 广大无边　　无有分际　　众妙宝华 <br>　　 充满其中　　以用供养　　众生等佛 <br>　　 诸妙宝华　　色香具足　　清净鲜洁 <br>　　 无量庄严　　一切世间　　无可为譬 <br>　　 而以供养　　一切最胜　　众生数等 <br>　　 无量佛刹　　诸妙宝盖　　弥满其中 <br>　　 悉以此盖　　奉一如来　　供一切佛 <br>　　 亦复如是　　微妙最胜　　奇特涂香 <br>　　 一切世间　　无有伦匹　　以此涂香 <br>　　 尽众生劫　　供养一切　　诸佛如来 <br>　　 如是粖香　　种种杂华　　微妙香熏 <br>　　 无量宝衣　　无数妙宝　　诸庄严具 <br>　　 以供如来　　而无厌足　　众生数等 <br>　　 一切诸佛　　于一念中　　悉成正觉 <br>　　 以无量偈　　赞叹宣扬　　恭敬供养 <br>　　 天人导师　　众生数等　　世间明智 <br>　　 菩萨无上　　殊胜供养　　众生数等 <br>　　 一切诸劫　　如来叹德　　犹不能尽 <br>　　 如是供养　　一切诸佛　　具足成就 <br>　　 如来自在　　安住普贤　　菩萨所行 <br>　　 悉能睹见　　一切诸佛　　已作未作 <br>　　 及现所作　　无量无数　　一切善根 <br>　　 修习普贤　　菩萨所行　　安住普贤 <br>　　 菩萨诸地　　一切世间　　悉无有余 <br>　　 诸佛所知　　众生种类　　悉令成就 <br>　　 智慧明达　　犹如普贤　　菩萨所得 <br>　　 如佛所说　　一切诸行　　菩萨悉能 <br>　　 具足修习　　悉以回向　　一切众生 <br>　　 普令成就　　无上回向　　一切十方 <br>　　 诸如来刹　　悉能觉悟　　了达其因 <br>　　 悉令一切　　无余众生　　皆与普贤 <br>　　 菩萨齐等　　成就布施　　悉如回向 <br>　　 持戒具足　　如普贤力　　勇猛精进 <br>　　 而不退转　　成就忍辱　　不可沮坏 <br>　　 善入甚深　　诸禅正受　　分别了知 <br>　　 一切三昧　　清净智慧　　了达三世 <br>　　 一切世间　　所不能知　　身口诸业 <br>　　 及与意业　　音声语言　　皆悉清净 <br>　　 究竟成就　　菩萨诸行　　悉与普贤 <br>　　 菩萨齐等　　譬如如如　　一切法界 <br>　　 舍离憍慢　　诸散乱心　　永灭障碍 <br>　　 普皆清净　　悉令众生　　亦复如是 <br>　　 如是殊妙　　最胜回向　　一切如来 <br>　　 之所演说　　以此无量　　善根回向 <br>　　 具足成就　　菩萨所行　　一切无余 <br>　　 诸佛真子　　普修行此　　深回向法 <br>　　 摄取一切　　微妙法界　　深入安住 <br>　　 诸善逝力　　若有乐求　　此殊胜行 <br>　　 如来所说　　甚深弥广　　此诸佛子 <br>　　 皆悉安住　　具足成就　　犹如普贤 <br>　　 一切众生　　尚可知数　　一切三世 <br>　　 心犹可知　　普贤菩萨　　功德深广 <br>　　 无量无边　　不可了知　　一毛可量 <br>　　 十方虚空　　一切刹尘　　悉可知数 <br>　　 殊胜大仙　　真佛子等　　所住功德 <br>　　 不可称量 </p>
<div class="jwbt-box"><div class="jwbtbm"><a name=j0083-03-7><a href="0083-03.htm#MENU-top">十地品第二十二之一</div></div></a></a>
<p>　　 尔时世尊。在他化自在天王宫。摩尼宝殿上。与大菩萨众俱。于阿耨多罗三藐三菩提。皆不退转。从他方世界。俱来集会。此诸菩萨。一切菩萨智慧行处。悉得自在。诸佛如来智慧入处。悉皆得入。善能教化一切世间。于念念中。普能示现神通等事。具足一切菩萨所愿。于一切世。一切劫。一切国土。常修一切诸菩萨行。具足菩萨福德智慧。而无穷尽。能为一切而作饶益。能到一切菩萨智慧方便彼岸。能令众生。背生死道。向涅槃门。不断一切菩萨所行。善游一切菩萨禅定解脱三昧。神通明慧。诸所施为。善能示现。一切菩萨无作神足。皆悉已得。于一念顷能至十方诸佛大会。劝发咨请。受持法轮。常以大心供养诸佛。常能修习诸大菩萨所行事业。其身普现无量世界。其音遍闻。无所不至。其心通达。明见三世。一切菩萨所有功德。具足修习。如是诸菩萨摩诃萨。功德无量无边。于无数劫。说不可尽。其名曰金刚藏菩萨。宝藏菩萨。莲华藏菩萨。德藏菩萨。莲华德藏菩萨。日藏菩萨。月藏菩萨。净月藏菩萨。照一切世间庄严藏菩萨。智慧照明藏菩萨。妙德藏菩萨。栴檀德藏菩萨。华德藏菩萨。优钵罗华德藏菩萨。天德藏菩萨。福德藏菩萨。无碍清净智德藏菩萨。功德藏菩萨。那罗延德藏菩萨。无垢藏菩萨。离垢藏菩萨。种种乐说庄严藏菩萨。大光明网藏菩萨。净明威德王藏菩萨。大金山光明威德王藏菩萨。一切相庄严净德藏菩萨。金刚炎德相庄严藏菩萨。炎炽藏菩萨。宿王光照藏菩萨。虚空无碍妙音藏菩萨。陀罗尼功德持一切世间愿藏菩萨。海庄严藏菩萨。须弥德藏菩萨。净一切功德藏菩萨。如来藏菩萨。佛德藏菩萨。解脱月菩萨。如是等菩萨摩诃萨。无量无边。不可思议。不可称说。金刚藏菩萨。而为上首。 <br>　　 尔时金刚藏菩萨摩诃萨。承佛威神。入菩萨大智慧光明三昧。即时十方世界。于一方过十亿佛土微尘数世界。有十亿佛土微尘数诸佛。皆现其身。名金刚藏。十方世界皆亦如是同声赞言。善哉善哉。金刚藏。乃能入是菩萨大智慧光明三昧。如是十方世界微尘数等诸佛。皆同一号。加汝威神。所谓卢舍那佛本愿力故大威神力故。汝有大智慧力故。欲宣一切菩萨不可思议诸佛法明故。所谓入智慧地故。摄一切善根故。善分别一切佛法故。广法智故。决定说诸法故。无分别智善分别故。一切世间法不能染故。出世间善根清净故。得不可思议智力故。得一切智人智境界故。所谓如实说菩萨十地差别故。菩萨安住十地故。分别说无漏法故。大智慧光明善分别以自庄严故。入具足智门故。随所应住次第说故。得无碍乐说光明故。具足大无碍智地故。不忘失菩萨心故。教化成就一切众生界故。得至一切处决定智故。金刚藏。汝当说此法门差别。所谓诸佛神力故。汝能堪受如来智慧神力故。自善根清净故。清净法界故。饶益众生故。入法身智身故。于一切佛。得受记故。得一切世间高大身故。过一切世间道故。净出世间善根故。<br>　　 即时十方诸佛与金刚藏真实无上身。与无障碍乐说辩才。与善分别清净智慧。与善忆念不忘。与善决定慧。与至一切智处。与诸佛无坏力。与诸佛无所畏。与诸佛无碍智分别诸法善开法门。与一切诸佛上妙身口意业。何以故。以得菩萨大智慧光明三昧故。亦是菩萨本愿力故。直心清净故。智慧明白故。善集助道法故。善修本业故。念持无量法故。信解清净光明法故。善得陀罗尼门不可坏故。法界智印善印故。<br>　　 尔时十方诸佛皆伸右手。摩金刚藏菩萨顶。金刚藏菩萨即从三昧起。告诸菩萨言。诸佛子。是诸菩萨愿决定。无有过。不可坏。广大如法界究竟如虚空。遍覆一切十方诸佛世界众生。为救度一切世间。为一切诸佛神力所护。何以故。诸菩萨摩诃萨。入过去诸佛智地。亦入未来现在诸佛智地。何等是诸菩萨摩诃萨智地。菩萨摩诃萨智地有十。过去未来现在诸佛已说今说当说。为是地故。我如是说。何等为十。一曰欢喜。二曰离垢。三曰明。四曰炎。五曰难胜。六曰现前。七曰远行。八曰不动。九曰善慧。十曰法云。是十地者。三世诸佛已说今说当说。我不见有诸佛国土。不说是十地者。何以故。此十地是菩萨最上妙道。最上明净法门。所谓分别十地事。诸佛子。是事不可思议所谓菩萨随顺诸地智慧。金刚藏菩萨。说诸菩萨十地名已。默然而住不复分别。<br>　　 尔时一切菩萨闻说菩萨十地名已。咸皆渴仰。欲闻解释。各作是念。何因何缘。金刚藏菩萨。说十地名已默然而住。 <br>　　 时大菩萨众中有菩萨。名解脱月。知诸菩萨心之所念。以偈问曰。 <br>　　 净念智慧人　　何故说菩萨 <br>　　 诸地名号已　　默然不解释 <br>　　 今诸大菩萨　　心皆怀犹豫 <br>　　 何故说是名　　而不演其义 <br>　　 大智诸菩萨　　咸皆欲听闻 <br>　　 如是诸地义　　愿为分别说 <br>　　 是诸菩萨众　　清净无瑕秽 <br>　　 安住坚实中　　具足智功德 <br>　　 皆以恭敬心　　瞻仰于仁者 <br>　　 愿欲闻所说　　如渴思甘露 <br>　　 尔时金刚藏菩萨。闻说是已。欲令众悦。以偈答曰。 <br>　　 诸菩萨所行　　第一难思议 <br>　　 分别是十地　　诸佛之根本 <br>　　 微妙甚难见　　非心所能及 <br>　　 从佛智慧出　　若闻则迷闷 <br>　　 持心如金刚　　深信佛智慧 <br>　　 以为第一妙　　心无有疑难 <br>　　 远离计我心　　及心所行地 <br>　　 如是诸菩萨　　尔乃能听闻 <br>　　 寂灭无漏智　　分别说甚难 <br>　　 如画于虚空　　如执于疾风 <br>　　 我念佛智慧　　第一难思议 <br>　　 众生少能信　　是故我默然 <br>　　 解脱月菩萨。闻说此已。语金刚藏菩萨言。佛子。是大菩萨众直心清净。善行菩萨道。善集助道法。善能恭敬供养诸佛。于无量佛。多种善根。成就无量深厚功德。离痴疑悔。无有贪着。及诸结碍。深心信解。安住不动。于是法中。不随他教。是故佛子。当承佛神力。敷演此义。是诸菩萨于是深法皆能证知。时解脱月菩萨。欲重宣此义。以偈颂曰。 <br>　　 愿说安隐法　　菩萨无上行 <br>　　 分别于诸地　　令智慧清净 <br>　　 众智净无垢　　安住深信解 <br>　　 于诸无量佛　　证知十地义 <br>　　 金刚藏菩萨言。佛子。是诸大众。虽皆清净离痴疑悔。于是法中。不随他教。其余乐小法者。闻是甚深难思议事。或生疑悔。是人长夜受诸衰恼。我愍此等。是故默然。时金刚藏菩萨。欲重宣此义。以偈颂曰。 <br>　　 是众虽清净　　深智离疑悔 <br>　　 其心已决定　　不复随他教 <br>　　 无动如须弥　　不乱如大海 <br>　　 其余不久行　　智慧未明了 <br>　　 随识不随智　　闻已生疑悔 <br>　　 彼将坠恶趣　　愍念故不说。 <br>　　 解脱月菩萨言。佛子。愿承佛神力。善分别此不可思议法。佛所护念事。令易信解。所以者何。善说十地义。十方诸佛法应护念。一切菩萨护是事故。勤行精进。何以故。是菩萨最上所行。得至一切诸佛法故。譬如一切文字皆初章所摄。初章为本。无有一字不入初章者。如是佛子。十地者是一切佛法之根本。菩萨具足行是十地。能得一切智慧。是故佛子。愿说此义。诸佛护念。加以神力。令人信受。不可破坏。时解脱月菩萨。欲明显此义以偈颂曰。 <br>　　 善哉智慧子　　清净行具足 <br>　　 愿说十地行　　所入十地法 <br>　　 具足于智慧　　得以成菩提 <br>　　 所有十方佛　　最胜人中尊 <br>　　 皆共护念汝　　说是十地义 <br>　　 十地为根本　　是名智行处 <br>　　 亦为究竟道　　佛无量法聚 <br>　　 譬如诸文字　　皆摄在初章 <br>　　 诸佛功德智　　十地为根本 <br>　　 尔时诸菩萨。一时同声以偈请金刚藏菩萨言。 <br>　　 上妙智慧人　　乐说无有量 <br>　　 德重如山王　　哀愍说十地 <br>　　 戒念慧清净　　说是十地义 <br>　　 十力之根本　　无碍智本行 <br>　　 戒定慧功德　　集在仁者心 <br>　　 憍慢诸邪见　　皆悉已灭尽 <br>　　 是众无疑心　　唯愿闻善说 <br>　　 譬病思良医　　如饥思美膳 <br>　　 我等亦如是　　闻甘露法味 <br>　　 是故旷大意　　愿开初地门 <br>　　 乃至第十地　　次第为我说 <br>　　 尔时释迦牟尼佛。从眉间白毫相。放菩萨力光明。百千阿僧祇光。以为眷属。普照十方诸佛世界。靡不周遍。三恶道苦。皆得休息。悉照十方诸佛大会说法之众。显现如来不思议力。是光明遍照十方诸佛大会诸菩萨身已。于上虚空中。成大光明云台。十方诸佛亦复如是。从眉间白毫。俱放菩萨力光明。百千阿僧祇光。以为眷属。普现如来不思议力。悉照一切诸佛大会。及娑婆世界释迦牟尼佛一切大众。并金刚藏菩萨。及师子座。照已于上虚空中。成大光明云台。时诸大光明云台中。诸佛神力故。而说颂曰。 <br>　　 无等等诸佛　　功德如虚空 <br>　　 十力无畏等　　最尊世间主 <br>　　 于释迦佛前　　而现此神力 <br>　　 以佛力开现　　法王无畏藏 <br>　　 说诸地所行　　诸地义差别 <br>　　 承诸佛神力　　无有能坏者 <br>　　 若人闻法宝　　则为诸佛护 <br>　　 渐次具诸地　　得以成佛道 <br>　　 若人堪任闻　　虽在于大海 <br>　　 及劫尽火中　　必得闻此经 <br>　　 若人痴疑悔　　终不能得闻 <br>　　 是故今佛子　　说诸地智道 <br>　　 入势力观法　　次第而修行 <br>　　 得至于余地　　各得所利益 <br>　　 利一切世间　　愿说勿令断</p>
<div class="jwbt-box"><div class="jwbt"><a name=j0083-03-8><a href="0083-03.htm#MENU-top">大方广佛华严经卷第二十四</div></a></a>
<div class="jwbtbm"><a name=j0083-03-9><a href="0083-03.htm#MENU-top">十地品第二十二之二</div></a></a>
<div class="jwbtbm"><a name=j0083-03-10><a href="0083-03.htm#MENU-top">第一欢喜地</div></div></a></a>
<p>　 尔时金刚藏菩萨。观察十方。欲令大众。增益信敬。以偈颂曰。 <br>　　 诸佛圣主道　　微妙甚难解 <br>　　 非思量所得　　唯智者行处 <br>　　 其性从本来　　寂然无生灭 <br>　　 从本已来空　　灭除诸苦恼 <br>　　 远离于诸趣　　等同涅槃相 <br>　　 无中亦无后　　非言辞所说 <br>　　 出过于三世　　其相如虚空 <br>　　 诸佛所行处　　清净深寂灭 <br>　　 言说所难及　　地行亦如是 <br>　　 说之犹尚难　　何况以示人 <br>　　 诸佛之智慧　　离诸心数道 <br>　　 不可得思议　　非有阴界入 <br>　　 但以智可知　　非识之所及 <br>　　 如空迹难说　　何可示其相 <br>　　 十地义如是　　非心意所行 <br>　　 是事虽为难　　发愿行慈悲 <br>　　 渐次具诸地　　智者所能及 <br>　　 如是诸地行　　微妙甚难见 <br>　　 不可以心知　　当承佛力说 <br>　　 汝等当恭敬　　咸共一心听 <br>　　 智慧所随顺　　诸地相入行 <br>　　 于无量亿劫　　说之不可尽 <br>　　 今如实略说　　其义无有余 <br>　　 一心恭敬待　　今承佛力说 <br>　　 大音唱因喻　　义名不相违 <br>　　 佛神力无量　　今皆在我身 <br>　　 我之所说者　　如大海一渧 <br>　　 金刚藏菩萨。说此偈已。告于大众。诸佛子。若众生厚集善根。修诸善行。善集助道法。供养诸佛。集诸清白法。为善知识所护。入深广心。信乐大法。心多向慈悲。好求佛智慧。如是众生。乃能发阿耨多罗三藐三菩提心。为得一切种智故。为得十力故。为得大无畏故。为得具足佛法故。为救一切世间故。为净大慈悲心故。为向十方无余无碍智故。为净一切佛国。令无余故。为于一念中。知三世事故。为自在转大法轮。广示现佛神力故。菩萨摩诃萨生如是心。诸佛子。是心以大悲为首。智慧增上。方便所护。直心深心淳至。量同佛力。善决定众生力佛力。趣向无碍智。随顺自然智。能受一切佛法。以智慧教化。广大如法界。究竟如虚空。尽未来际。菩萨发如是心。即时过凡夫地。入菩萨位。生在佛家。种姓尊贵。无可讥嫌。过一切世间道。入出世间道。住菩萨法中。在诸菩萨数。等入三世如来种中。毕定究竟阿耨多罗三藐三菩提。菩萨住如是法。名住欢喜地。以不动法故。<br>　　 诸佛子。菩萨摩诃萨。住欢喜地。多喜。多信。多清净。多踊悦。多调柔。多堪受。不好斗诤。不好恼乱众生。不好瞋恨。诸佛子。诸菩萨住是欢喜地。念诸佛故。生欢喜心。念诸佛法故。生欢喜心。念诸菩萨摩诃萨故。生欢喜心。念诸菩萨所行故。生欢喜心。念诸波罗蜜清净相故。生欢喜心。念诸菩萨与众殊胜故。生欢喜心。念诸菩萨力不可坏故。生欢喜心。念诸如来教化法故。生欢喜心。念能为利益众生故。生欢喜心。念一切佛一切菩萨所入智慧方便门故。生欢喜心。菩萨复作是念。我转离一切世间境界。生欢喜心。入一切佛平等中。生欢喜心。远离凡夫地。生欢喜心。近智慧地。生欢喜心。断一切恶道。生欢喜心。与一切众生作依止。生欢喜心。近见一切诸佛。生欢喜心。生诸佛境界。生欢喜心。入一切诸菩萨数。生欢喜心。离一切恐怖。生欢喜心。所以者何。是菩萨得欢喜地。所有怖畏即皆远离。所谓不活畏。恶名畏。死畏。堕恶道畏。大众威德畏。离如是等一切诸畏。何以故。是菩萨离我相故。尚不贪身。况所用物。是故菩萨无不活畏。心不悕望恭敬供养。我应供养众生。供给所须。是故菩萨无恶名畏。远离我见。无我相故。无有死畏。又作是念。我若死已。所生必见诸佛菩萨。是故无有堕恶道畏。我所志乐。无与等者。何况有胜。是故无有大众威德畏。如是菩萨永离一切诸恐怖事。<br>　　 诸佛子。是菩萨以大悲为首。于一切众生。心无嫌恨。直心坚固自然清净。转复勤修一切善根。所谓信心增上。多行净心。解心清净。多以信心分别。出生大悲。成就大慈。心不疲懈。以惭愧庄严。成就忍辱柔和。敬顺诸佛教法。信重善知识。日夜常修一切善根。常爱乐法。求多闻无厌。如所闻法正念观察。心不贪着。不求名闻。不求利养资生之物。常生宝心无有厌足。乐一切智地。欲得诸佛。力无所畏。不共法。求助诸波罗蜜法。离诸谄曲。如说能行。常行实语。不污诸佛家。不舍菩萨戒。生萨婆若。心不动如山王。不乐世间事。成就出世间善根。集助菩提法无有厌足。常求胜中胜道。菩萨成就如是净地法。名为安住欢喜地。 <br>　　 菩萨如是安住欢喜地。发诸大愿。生如是定心。所谓我当以清净心。供养一切诸佛。皆无有余。一切供具随意供养。发如是大愿。广大如法界。究竟如虚空。尽未来际。尽供养一切劫中所有诸佛。以大供养具足。无有休息。<br>　　 又一切诸佛所说经法。皆悉受持。摄一切诸佛阿耨多罗三藐三菩提。一切诸佛所教化法。悉皆随顺。一切诸佛法皆能守护。发如是大愿。广大如法界。究竟如虚空。尽未来际。尽皆守护一切劫中一切佛法。无有休息。<br>　　 又一切世界。一切诸佛。从兜率天下。入胎处胎。初生出家。成佛道时。劝请转大法轮。示入大涅槃。我于尔时。尽往供养摄法为首。三时转故。发如是大愿。广大如法界。究竟如虚空。尽未来际。尽一切劫。奉迎供养一切诸佛。无有休息。<br>　　 又一切菩萨所行广大无量不可坏。无分别诸波罗蜜所摄。诸地所净生诸助道法。总相别相。有相无相。有成有坏。一切菩萨所行诸地道。及诸波罗蜜本行。教化一切。令其受行。心得增长。发如是大愿。广大如法界。究竟如虚空。尽未来际。尽一切劫中菩萨所行。以诸教化。成就众生。无有休息。<br>　　 又一切众生。若有色。若无色。有想。无想。非有想。非无想。卵生。胎生。湿生。化生。三界所系。入于六道一切生处。名色所摄。教化成就。断一切世间道。令住佛法。一切智慧。使无有余。发如是大愿广大如法界。究竟如虚空。尽未来际。尽一切劫。教化一切众生。无有休息。<br>　　 又一切世界广狭。及中无数无量。不可分别。不可坏。不可动。不可说。粗细正住倒住。平坦方圆。随入如是世界智。如因陀罗网差别。如是十方世界差别。皆现前知。发如是大愿。广大如法界。究竟如虚空。尽未来际。尽一切劫。如是世界。皆现前知。无有休息。<br>　　 又一切佛土入一佛土。一佛土入一切佛土。一一佛土无量庄严。离诸垢秽。具足清净智慧。众生悉满其中。常有诸佛大神通力。随众生心。而为示现。发如是大愿。广大如法界。究竟如虚空。尽未来际。尽一切劫。净如是国土。无有休息。<br>　　 又一切菩萨同心同学。共集诸善。无有怨嫉。同一境界。等心和合。常不相离。随其所应。能现佛身。自于心中。悉能解知诸佛境界。神通智力。常得随意神通。悉能游行一切国土。一切佛会皆现身相。一切生处普生其中。有如是不可思议大智慧。具足菩萨行。发如是大愿。广大如法界。究竟如虚空。尽未来际。尽一切劫。行如是大智慧道。无有休息。<br>　　 又乘不退轮。行菩萨道。身口意业所作不空。众生见者。即必定佛法。闻我音声。即得真实智慧。有见我者。心即欢喜。离诸烦恼。如药树王。为得如是行菩萨道。发如是大愿。广大如法界。究竟如虚空。尽未来际。尽一切劫。行不退道。所作不空。无有休息。<br>　　 又于一切世界。皆得阿耨多罗三藐三菩提。于一毛端。示现入胎出家。坐道场。成佛道。转法轮。度众生。示大涅槃。现诸如来大神通智力。随一切众生所应度者。念念中得佛道。知一切法如涅槃相。以一音声。令一切众生。皆发欢喜。示大涅槃。而不断菩萨所行。示众生大智地。使知一切法皆是假伪。以大智慧神通自在。出生变化充满法界。发如是大愿。广大如法界。究竟如虚空。尽未来际。尽一切劫。得佛道事。求大智慧。大神通等。无有休息。<br>　　 诸佛子。菩萨摩诃萨住欢喜地。以十愿为首。生如是等百万阿僧祇大愿。以十不可尽法。而生是愿。为满此愿。勤行精进。何等为十。一众生不可尽。二世界不可尽。三虚空不可尽。四法界不可尽。五涅槃不可尽。六佛出世不可尽。七诸佛智慧不可尽。八心所缘不可尽。九起智不可尽。十世间转法轮智转不可尽。若众生尽。我愿乃尽。若世界。虚空。法界。涅槃。佛出世。诸佛智慧。心所缘。起智。诸转尽。我愿乃尽。而众生实不可尽。世界。虚空。法界。涅槃。佛出世。诸佛智慧。心所缘起智。诸转。实不可尽。我诸愿善根亦不可尽。<br>　　 诸佛子。菩萨决定发是大愿。则得利安心柔软心。调顺心。寂静心。不放逸心。寂灭心。直心。和润心。不恚心。不浊心。如是则成信者。乐以信分别功德。信诸佛本所行道。信行诸波罗蜜。而得增长。信善入诸地得殊胜功德。信得成佛十力。信具足四无所畏。信不共法不可坏。信诸佛法不可思议。信诸佛自在神力无量无边。信诸如来无量行门。信从因缘以成果报。举要言之。信诸菩萨普行。诸佛功德智慧。威神力等。<br>　　 诸佛子。菩萨作是念。诸佛正法如是甚深。如是离相。如是寂灭。如是空。如是无相。如是无作。如是无染。如是无量。如是广大。如是难坏。而诸凡夫。心堕邪见。无明痴冥。蔽其慧眼。常立憍慢幢。堕在渴爱网。随顺谄曲。常怀悭嫉。而作后身生处因缘。多集贪欲瞋恚愚痴。起诸重业。嫌恨猛风吹罪心火常令炽然。有所施作。皆与颠倒相应。欲流。有流。见流。无明流。相续起心意识种子于三界地。生苦恼芽。所谓名色。名色和合。增长六入。根尘相对生触。触故生受。贪乐受故。生爱。爱增长故。生取。取因缘故。复起后有。有因缘故。有生老病死忧悲苦恼。如是因缘。集诸苦聚。受诸苦恼。是中无我。无我所。无作者。无受者。无知者。如草木瓦石。又如影响。凡夫可愍。不知不觉。而受苦恼。<br>　　 菩萨于此见诸众生不免诸苦。即生大悲智慧。是诸众生我应救护。令住毕竟佛道之乐。即生大慈智慧。菩萨摩诃萨。随顺如是大慈悲法。以深妙心。住在初地。于一切物。无所贪惜。尊重诸佛大妙智慧故。学行大施。即时所有尽能施与。金银摩尼。砗磲码瑙。琉璃珊瑚。琥珀珂贝。珍宝璎珞。严身之具。及象马辇舆。人民奴婢。国土城邑园林游观。妻妾男女。一切所爱。皆悉施与。头目耳鼻。支节手足。深重佛故。而不贪惜。<br>　　 菩萨摩诃萨住于初地。能行大施。是菩萨以大悲心。大施心。救一切众生故。勤求世间出世间利益之事。心无疲懈。是故菩萨生无疲倦功德。于诸经书。能自开解。是故生知经书功德。得如是知经书智慧。善能筹量应作不应作。于上中下众生。随宜利益。是故菩萨生世智功德。得世智功德。则知时知量。惭愧庄严。修习自利利彼之道。是故则生惭愧功德。如是功德精勤修行。心不懈退。是精进不退功德。即得堪受力。得堪受力已。勤行供养一切诸佛。随佛所说。如说修行。诸佛子。是菩萨悉知生起如是净地法。所谓信慈悲施。无有疲倦。知诸经书。善解世法。惭愧堪受。供养诸佛。如所说行。 <br>　　 又是菩萨住欢喜地。少见诸佛。以愿力故。广见数百千万亿那由他诸佛世尊。心大欢喜。深心爱敬。以上乐具。供养诸佛。及一切僧。以是福德。皆回向阿耨多罗三藐三菩提。是菩萨因供养诸佛故。生教化众生法。多以二摄摄取众生。所谓布施爱语。后二摄法。以信解力行未善通达。是菩萨随所供养诸佛。教化众生。皆能受行诸净地法。如是诸功德。皆回向萨婆若。转益明显。堪任有用。譬如金师炼金随以火力调柔可用增益光色。如是菩萨供养诸佛。教化众生。行净地法。此诸功德。皆回向萨婆若。转益明显。随意所用。<br>　　 诸佛子。是菩萨摩诃萨于初地中。行果相貌。从诸佛菩萨善知识所。咨受请问成地之法。无有厌废。是菩萨住初地中。于诸佛菩萨善知识所。咨受请问第二地中行果相貌。无有厌足。如是第三。第四。第五。第六。第七。第八。第九。第十地中。行果相貌。从诸佛菩萨善知识所。咨受请问。成十地法。无有厌废。<br>　　 是菩萨善知诸地对治法。善知诸地成坏。善知诸地行果。善知分别得诸地。善知诸地清净行。善知诸地从一地至一地行。善知诸地是处非是处。善知诸地转所住处。善知诸地胜进业。善知诸地得不退转。乃至善知一切菩萨净地法入如来智地。诸佛子。如是菩萨善知诸地行。未发初地。乃至十地。无有障碍。得诸地智慧光明。乃至知诸佛智慧光明。如大商主。多将贾人。欲至大城。先问道路。退还过咎在道利害。未发初处。知道宿时。乃至善知到彼城事。能以智慧。思惟筹量。具诸资用。令无所乏。正导人众。得至大城。于险道中。免诸患难。身及众人。皆无忧恼。菩萨摩诃萨亦复如是。住于初地。而善知诸地对治法。乃至善知一切菩萨净地法。入如来智地。尔时菩萨集大福德智慧资粮为众生商主。随宜教化。令出生死险难恶处。示安隐道。乃至令住萨婆若智慧大城。无诸衰恼。是故菩萨常应心不疲倦。勤修诸地本行。乃至善知入如来智地。诸佛子。是名略说菩萨入欢喜地。广说则有无量百千万亿阿僧祇事。<br>　　 菩萨住欢喜地。多作阎浮提王。豪贵自在。常护正法。能以大施摄取众生。善除众生悭贪之垢。常行大施。而无穷尽。所作善业。布施。爱语。利益。同事。是诸福德。皆不离念佛。不离念法。不离念诸同行菩萨。不离念菩萨所行道。不离念诸波罗蜜。不离念十地。不离念诸力。无畏。不共法。乃至不离念具足一切种智。常生是心。我当于一切众生中。为首。为胜。为大。为妙。为上。为无上。为导。为将。为帅。为尊。乃至于一切众生中。为依止者。<br>　　 诸佛子。是菩萨若欲舍家勤行精进。于佛法中。便能舍家妻子五欲。得出家已。勤行精进。须臾之间。得百三昧。得见百佛。知百佛神力。能动百佛世界。能飞过百佛世界。能照百佛世界。能教化百佛世界众生。能住寿百劫。能知过去未来世各百劫事。能善入百法门。能变身为百。于一一身。能示百菩萨。以为眷属。若以愿力。自在示现。过于此数。百千万亿那由他劫。不可计知。<br>　　 时金刚藏菩萨。欲重明此义。以偈颂曰。 <br>　　 若有诸众生　　厚修集善根 <br>　　 成就清白法　　亲近于诸佛 <br>　　 清净信乐力　　随顺慈悲心 <br>　　 如是人能发　　无量之佛智 <br>　　 诸佛一切智　　无量力清净 <br>　　 堪受力坚牢　　成就诸佛法 <br>　　 悲心救世间　　净修诸佛国 <br>　　 敷演转法轮　　发此无上愿 <br>　　 一念知三世　　而无有别异 <br>　　 种种时差别　　以示于世间 <br>　　 略说则尽求　　诸佛之功德 <br>　　 发于广大心　　犹若如虚空 <br>　　 悲心智慧首　　方便念修行 <br>　　 深直心淳至　　其力无有量 <br>　　 心向无障碍　　而不随他教 <br>　　 同诸佛平等　　而生于大心 <br>　　 诸佛子发生　　如是之宝心 <br>　　 即离凡夫地　　入于佛所行 <br>　　 即生如来家　　无有可讥嫌 <br>　　 则同于诸佛　　必成无上道 <br>　　 生如是心时　　即便得初地 <br>　　 其心不可动　　犹如大山王 <br>　　 是菩萨便有　　大喜相显现 <br>　　 其心常清净　　堪受于大事 <br>　　 心不乐斗诤　　不好恼众生 <br>　　 无有瞋恨心　　乐惭愧恭敬 <br>　　 又习行直心　　守护于诸根 <br>　　 常念救世间　　念求诸佛智 <br>　　 心生于欢喜　　我当得此事 <br>　　 得于欢喜地　　即过五恐怖 <br>　　 不活死恶名　　恶道众威德 <br>　　 以不贪着我　　及与我所故 <br>　　 是诸佛子等　　远离诸怖畏 <br>　　 常行慈悲心　　恒有信恭敬 <br>　　 惭愧功德备　　昼夜增善法 <br>　　 乐功德实利　　不乐于诸欲 <br>　　 如有所闻法　　能常善思惟 <br>　　 无有贪着身　　断诸利养心 <br>　　 常乐于菩提　　一心求佛智 <br>　　 行诸波罗蜜　　离于谄曲心 <br>　　 随说而能行　　安住实语中 <br>　　 不污诸佛家　　不舍菩萨学 <br>　　 远世间事愿　　乐出于世间 <br>　　 求善法无厌　　精进转增益 <br>　　 诸菩萨如是　　好乐诸功德 <br>　　 而发于大愿　　求欲见诸佛 <br>　　 护法至佛所　　行菩萨妙行 <br>　　 化一切众生　　净一切佛土 <br>　　 我佛国土中　　满诸大菩萨 <br>　　 诸菩萨同心　　见闻皆不空 <br>　　 一切微尘中　　诸佛成佛道 <br>　　 发于如是等　　无量无边愿 <br>　　 是愿无穷尽　　如虚空众生 <br>　　 法界世涅槃　　诸佛出智慧 <br>　　 心缘起智转　　我愿如是住 <br>　　 如是发大愿　　心柔软调顺 <br>　　 能信佛功德　　而观于众生 <br>　　 知从因缘起　　则生慈悲心 <br>　　 即于苦众生　　我当救度之 <br>　　 为是众生故　　而行种种施 <br>　　 所谓妙国土　　一切诸珍宝 <br>　　 象马及车乘　　眷属与人民 <br>　　 头目及手足　　肌肉施无悔 <br>　　 求种种经书　　心无有疲倦 <br>　　 得解其义趣　　能随世所行 <br>　　 惭愧堪受力　　渐令得增长 <br>　　 能以恭敬心　　供养无量佛 <br>　　 智者于日夜　　如是常修行 <br>　　 善根转明净　　犹若成炼金 <br>　　 菩萨住是地　　能了知十住 <br>　　 展转修行时　　无有诸障碍 <br>　　 譬如贾客主　　欲利诸商人 <br>　　 先问道路中　　诸险艰难事 <br>　　 菩萨住初地　　善知诸地行 <br>　　 而无有障碍　　能至于佛地 <br>　　 住是初地中　　多作阎浮王 <br>　　 善知于诸法　　常行慈悲心 <br>　　 如法而化导　　一切皆信敬 <br>　　 劝令行布施　　以求佛智慧 <br>　　 菩萨若舍国　　佛法中出家 <br>　　 勤行于精进　　即得百三昧 <br>　　 能见百诸佛　　震动百国土 <br>　　 光明照百国　　飞行亦如是 <br>　　 化百土众生　　入于百法门 <br>　　 念知百劫事　　示现于百身 <br>　　 能以百菩萨　　眷属而示现 <br>　　 若以其愿力　　过是数无量 <br>　　 今明初地义　　但以略解说 <br>　　 若欲广说者　　亿劫不能尽 <br>　　 是初菩萨地　　名之为欢喜 <br>　　 利益众生者　　今已分别竟 </p>
<div class="jwbt-box"><div class="jwbtbm"><a name=j0083-03-11><a href="0083-03.htm#MENU-top">第二离垢地</div></div></a></a>
<p>　　 一切菩萨众　　闻说上地义 <br>　　 其心皆清净　　欢喜无有量 <br>　　 各于所坐处　　踊住虚空中 <br>　　 以诸上妙华　　散于金刚藏 <br>　　 咸皆称赞言　　善哉金刚藏 <br>　　 大智无所畏　　善说菩萨地 <br>　　 解脱月大士　　知众心清净 <br>　　 欲闻第二地　　行相之所说<br>　　 即请金刚藏　　大智愿解说 <br>　　 第二地行相　　一切皆欲闻 <br>　　 金刚藏菩萨语解脱月菩萨言。佛子。菩萨摩诃萨。已具足初地。欲得第二地者。当生十种直心。何等为十。一柔软心。二调和心。三堪受心。四不放逸心。五寂灭心。六直心。七不杂心。八无贪吝心。九胜心。十大心。菩萨以是十心。得入第二地。菩萨住离垢地。自然远离一切杀生。舍弃刀仗。无瞋恨心。有惭有愧。于一切众生。起慈悲心。常求乐事。尚不恶心恼于众生。何况加害。离诸劫盗。资生之物常知止足。若物属他。他所受用。于是物中。不与不取。离于邪淫。自足妻色。于他女人。不生一念。离于妄语。常真实语。谛语随语。不作增恶乃至梦中尚不妄语。何况故作。离于两舌。无破坏心。于斗诤离散人中。常好和合。离于恶口。所有言语粗犷苦恶。自坏其身。亦坏于他。如是等语。皆悉舍离。离无义语。常自守护所可言说。应作不作。常知时语。利益语。顺法语。筹量语。乃至戏笑尚无所犯。何况故作。不贪他物。若物属他。他所摄用。不作是念。我当取之。离瞋害心。常于众生。求爱润心。慈悲心。离于占相。习行正见。决定深信罪福因缘。离于谄曲。诚信三宝。生决定心。<br>　　 菩萨如是常护善道。作是思惟。一切众生堕恶道者。皆由十不善道。我当自住善法。亦当为人说诸善法。示正行处。何以故。若人自不行善。为他说法。令住善者。无有是处。又深思惟行十不善道。则堕地狱。畜生。饿鬼。行十善道。则生人处。乃至有顶。又是十善道。与智慧和合修行。若心劣弱。乐少功德。厌畏三界。大悲心薄。从他闻法。至声闻乘。若行是十善道。不从他闻。自然得知。不能具足大悲方便。而能深入众因缘法。至辟支佛乘。若行是十善道。清净具足。其心广大无量无边。于众生中。起大慈悲。有方便力。志愿坚固。不舍一切众生。求佛大智慧。净菩萨诸地。净诸波罗蜜。入深广大行。则能得佛十力。四无所畏。四无碍智。大慈大悲。乃至具足一切种智。集诸佛法。是故我应行十善道。求一切智。<br>　　 是菩萨复作是思惟。此十不善道。上者地狱因缘。中者畜生因缘。下者饿鬼因缘。于中：<br>　　 杀生之罪。能令众生。堕于地狱畜生饿鬼。若生人中。得二种果报。一者短命。二者多病。<br>　　 劫盗之罪。亦令众生。堕三恶道。若生人中。得二种果报。一者贫穷。二者共财不得自在。<br>　　 邪淫之罪。亦令众生。堕三恶道。若生人中。得二种果报。一者妇不贞洁。二者得不随意眷属。<br>　　 妄语之罪。亦令众生。堕三恶道。若生人中。得二种果报。一者多被诽谤。二者为人所诳。<br>　　 两舌之罪。亦令众生。堕三恶道。若生人中。得二种果报。一者得弊恶眷属。二者得不和眷属。<br>　　 恶口之罪。亦令众生。堕三恶道。若生人中。得二种果报。一者常闻恶音。二者所可言说恒有诤讼。<br>　　 无义语罪。亦令众生。堕三恶道。若生人中。得二种果报。一者所有言语人不信受。二者有所言说不能明了。<br>　　 贪欲之罪。亦令众生。堕三恶道。若生人中。得二种果报。一者多欲。二者无有厌足。<br>　　 瞋恼之罪。亦令众生。堕三恶道。若生人中。得二种果报。一者常为一切。求其长短。二者常为众人之所恼害。<br>　　 邪见之罪。亦令众生。堕三恶道。若生人中。得二种果报。一者生邪见家。二者其心谄曲。<br>　　 诸佛子。如是十不善道。皆是众苦大聚因缘。菩萨复作是念。我何故不离是十不善道。行十善道。亦令他人。行此善道。如是念已。即离十不善道。安住十善道。亦令他人。住于善道。是菩萨尔时于一切众生。生安隐心。乐心。慈心。悲心。哀愍心。利益心。守护心。师心。大师心。自己心。作是念。是诸众生。堕于邪见随逐邪心。行邪险道。甚可哀愍。我应令彼住正见道如实法中。是诸众生常共斗诤分别彼我。我应令彼住于大慈。是诸众生常贪财物无有厌足。恒以邪命而自生活。我应令彼住于清净身口意业。是诸众生。随逐贪欲瞋恚愚痴。常为种种烦恼大火之所烧然。不能志求出要方便。我应令彼灭烦恼火。置清凉处。是诸众生常为无明所覆。入大黑闇。离慧光明。入于生死大险道中。随逐种种无量邪见。我应令彼得无障碍清净慧眼。以是眼故。知一切法如实相。得不随他一切如实无障碍智。是诸众生。堕生死道。将坠地狱畜生饿鬼。入邪见网。为种种愚痴丛林所覆。随逐虚妄邪道径路。常为愚痴之所盲冥。远离导师。非出要道谓为出要。随顺魔心。远离佛意。我应令彼度于生死险道艰难。安处令住一切智人。无畏大城。无诸衰恼。是诸众生。为诸烦恼暴水所没。欲。有。见。无明。四流所漂。随生死流。入大爱河。为诸烦恼势力所食。不能得求出要之道。常为欲觉。恚觉。恼觉。恶虫所害。又为水中身。见罗刹所执。入于五欲深流洄澓。喜爱淤泥之所没溺。我慢陆地之所燋枯。无所归趣。于十二入怨贼聚落。不能得出。不遇导师能正度者。我应于彼生大慈悲。以善根力。而拔济之。得安隐处。离诸恐怖。住于一切智慧宝洲。是诸众生。深心贪着。多有忧悲。苦恼患难。憎爱所缚。欲械所系。入于三界无明稠林。我应令彼远离一切三界所著。令住离相无碍涅槃。是诸众生。深着我我所。于五阴巢窟。不能自出。常随四倒。依六入空聚。为四大毒蛇之所侵害。为诸烦恼众贼所杀。受此一切无量苦恼。我应令彼。离诸贪着。住于寂静。所谓断一切障碍。安隐涅槃。是诸众生。其心狭劣。乐于小法。远离无上一切智慧。贪着小乘。不能志求大乘出法。我应令彼住广大心无量无边诸佛道法。所谓无上大乘。诸佛子。是菩萨如是随顺持戒力。善能广生大慈悲心。 <br>　　 是菩萨住离垢地。得见数百千万亿那由他诸佛世尊。以衣被饮食。卧具医药。资生之物。而供养之。于诸佛所。生恭敬心。复受十善道。乃至得阿耨多罗三藐三菩提。终不中失。是菩萨若干百千万亿劫。远离悭贪破戒垢故。净修布施持戒功德。譬如真金炼之以火。一切垢尽。转复明净。菩萨亦复如是。住离垢地。若干百千。乃至无量百千万劫。远离悭贪破戒垢故。净修布施持戒功德。菩萨尔时于四摄法。爱语偏多。十波罗蜜。戒波罗蜜偏胜。余波罗蜜。亦皆修集。随地增长。佛子。是名菩萨摩诃萨第二离垢地。<br>　　 菩萨住是地。多作转轮圣王。为大法王。广得法力。七宝成就。有力自在。能除一切众生悭贪破戒之垢。以善方便。令众生住十善道。为大布施。而不穷尽。所作善业。布施爱语。利益同事。是诸福德。皆不离念佛。不离念法。乃至不离念具足一切种智。常生是心。我当于一切众生中。为首为胜。乃至于一切众生中。为依止者。<br>　　 佛子。是菩萨若欲舍家勤行精进。于佛法中。便能舍家妻子五欲。得出家已。勤行精进。须臾之间。得千三昧。得见千佛。知千佛神力。能动千佛世界。能飞过千佛世界。能照千佛世界。能教化千世界众生。能住寿千劫。能知过去未来世各千劫事。能善入千法门。能变身为千。于一一身。能示千菩萨。以为眷属。若以愿力自在示现。过于此数。百千万亿那由他劫。不可计知。<br>　　 尔时金刚藏菩萨。欲重明此义。以偈颂曰。 <br>　　 菩萨入二地　　柔软调和心 <br>　　 堪受不放逸　　寂灭真不杂 <br>　　 亦无有贪吝　　胜大悉具足 <br>　　 得是十心已　　入于第二地 <br>　　 菩萨住是地　　成就诸功德 <br>　　 常离于杀生　　不恼害一切 <br>　　 常离于劫盗　　亦无有邪淫 <br>　　 不两舌妄语　　恶口无义言 <br>　　 他所有财物　　不生于贪着 <br>　　 不恼于众生　　直心行正见 <br>　　 无有憍慢心　　亦无谄曲意 <br>　　 柔软不放逸　　护持诸佛教 <br>　　 所有剧苦恼　　地狱与畜生 <br>　　 饿鬼炽然身　　皆从恶心有 <br>　　 我今已永离　　如是诸恶事 <br>　　 行于真实道　　寂灭之善法 <br>　　 从人至有顶　　所有受乐处 <br>　　 禅定三乘乐　　皆从十善生 <br>　　 如是思惟已　　心常不放逸 <br>　　 身自持净戒　　亦教人令持 <br>　　 遍观诸众生　　种种受苦恼 <br>　　 如是愍念已　　转生深悲心 <br>　　 凡夫甚可愍　　堕在诸邪见 <br>　　 心多怀瞋恨　　常好起诤讼 <br>　　 常乐于五欲　　贪求无有厌 <br>　　 起三毒因缘　　我应度此等 <br>　　 深覆愚痴闇　　坠生死险道 <br>　　 入大邪见网　　堕于世笼槛 <br>　　 常为诸魔贼　　烦恼之所坏 <br>　　 此等甚可愍　　我应度脱之 <br>　　 没深烦恼水　　四流所漂转 <br>　　 具受于三界　　无量诸苦毒 <br>　　 住五阴深巢　　生我我所心 <br>　　 我为度此苦　　当勤修行道 <br>　　 舍无上佛慧　　生于下劣心 <br>　　 令住佛大智　　发无量精进 <br>　　 菩萨住此地　　集无量功德 <br>　　 得值遇诸佛　　承事而供养 <br>　　 以是因缘故　　善根转明净 <br>　　 犹如好真金　　炼之以火力 <br>　　 佛子住此地　　多作转轮王 <br>　　 令诸众生等　　住于十善道 <br>　　 从初始发心　　修集诸福德 <br>　　 愿以救世间　　令得佛十力 <br>　　 若欲舍王位　　出家行学道 <br>　　 勤心行精进　　得入千三昧 <br>　　 得见于千佛　　供养听受法 <br>　　 菩萨住此地　　能示如是事 <br>　　 若以其愿力　　示诸神通事 <br>　　 度脱于众生　　过此数无量 <br>　　 常为诸世间　　勤求好事者 <br>　　 具足解说此　　第二地已竟</p>
<div class="jwbt-box"><div class="jwbt"><a name=j0083-03-12><a href="0083-03.htm#MENU-top">大方广佛华严经卷第二十五</div></a></a>
<div class="jwbtbm"><a name=j0083-03-13><a href="0083-03.htm#MENU-top">十地品第二十二之三</div></a></a>
<div class="jwbtbm"><a name=j0083-03-14><a href="0083-03.htm#MENU-top">第三发光地</div></div></a></a>
<p>　　 诸菩萨闻是　　不可思议行 <br>　　 心皆大欢喜　　恭敬无有量 <br>　　 即时虚空中　　雨众名华香 <br>　　 如云而散下　　供养金刚藏 <br>　　 咸赞言善哉　　善哉金刚藏 <br>　　 善说诸大人　　护持净戒行 <br>　　 于一切众生　　深有哀愍心 <br>　　 敷演解说是　　二地之行相 <br>　　 菩萨微妙行　　真实无有异 <br>　　 是诸菩萨等　　清净之行足 <br>　　 为一切众生　　常求好事者 <br>　　 已为具演说　　第二离垢地 <br>　　 天人恭敬者　　愿说第三地 <br>　　 善示智所作　　菩萨之所行 <br>　　 愿说诸大人　　所行布施德 <br>　　 持戒及忍辱　　精进行禅定 <br>　　 智慧巧方便　　并及慈悲心 <br>　　 云何行是法　　净于诸佛行 <br>　　 解脱月菩萨　　请金刚藏言 <br>　　 菩萨入三地　　当以何等心 <br>　　 金刚藏菩萨语解脱月菩萨言。佛子。诸菩萨摩诃萨净第二地已。欲得第三地。当以十种深心。何等为十。一净心。二猛利心。三厌心。四离欲心。五不退心。六坚心。七明盛心。八无足心。九胜心。十大心。菩萨以是十心。得入第三地。菩萨住明地。能观一切有为法如实相。所谓无常。苦。无我。不净。不久败坏。不可信相。不生不灭。不从前际来。不去至后际。现在不住。菩萨如是观一切有为法真实相。知诸法无作无起。无来无去。而诸众生。忧悲苦恼。憎爱所系。无有停积。无定生处。但为贪恚痴火所然。增长后世苦恼大聚。无有实性。犹如幻化。见如是已。于一切有为法。转复厌离。趣佛智慧。是菩萨知如来智慧不可思议。不可称量。有大势力。无能胜者。无有杂相。无有衰恼。能至无畏安隐大城。能救无量苦恼众生。如是见知佛智无量。见有为法无量苦恼。于一切众生。转生殊胜十心。何等为十。众生可愍。孤独无救。贫无依止。三毒之火炽然不息。闭在三有牢固之狱。常住烦恼诸恶刺林。无正观力。于善法中。欲乐心薄。失佛妙法。而常随顺生死水流。怖畏涅槃。是菩萨见诸众生如是衰恼。发大精进。是众生等我应救。我应解。应令清净。应令得脱。应著善处。应令安住。应令欢喜。应令知所宜。应令得度。应使灭苦。菩萨如是厌离一切有为法。深念众生。见一切智无量利益。即时欲具佛智慧救度众生。勤行菩萨道。作是思惟。此诸众生。堕在大苦诸烦恼中。以何方便。而拔济之。使得永住毕竟之乐。即时知住无碍解脱智慧中者。乃可得此。是无碍解脱智慧不离通达。诸法如实智。无行行慧。如是慧明从何而得。当知不离多闻决定智慧。复作是念。一切佛法以何为本。不离闻法为本。菩萨如是知已。一切求法。转加精勤。日夜听受。无有厌足。喜法。爱法。依法。顺法。满法。辩法。究竟法。归法。救法。随顺行法。菩萨如是方便求法。所有珍宝无所遗惜。于此物中。不生难想。但于说法者。生难遭想。为求法故。于内外物。无不能舍。国土人民。摩尼七宝。象马辇舆。众宝璎珞。严身之具。妻妾男女。支节手足。举身施与。无所爱惜。又为求法故。于说法者。尽心恭敬。供养给侍。破除憍慢。我慢大慢。诸恶苦恼。悉能忍受。深求法故。若得一句未曾闻法。胜得三千大千世界满中珍宝。得闻一偈。胜得转轮圣王。释提桓因。梵天王处。无量劫住。是菩萨若有人来作如是言。我有佛所说法一句。能净菩萨道。汝今若能入大火坑。受大苦者。当以相与。是菩萨作是念。我受一句法故。设令三千大千世界大火满中。尚从梵天而自投下。何况小火。我尽受一切诸地狱苦。犹应求法。何况人中诸小苦恼。为求法故。发如是心。又如所闻法。心常喜乐。悉能正观。是菩萨闻诸法已。降伏其心。于空闲处。心作是念。如说行者。乃得佛法。但以口言。无有是处。菩萨如是即离欲恶。不善法。有觉有观。离生喜乐。入初禅。灭觉观。内清净。心一处无觉无观。定生喜乐。入二禅。离喜行舍。成就念慧。身受乐。诸贤圣能说能舍。常念受乐。入三禅。断弃苦乐。忧喜已灭。不苦不乐。行舍念净。入四禅。是菩萨过一切色相。灭一切有对相。不念一切别异相。故知无边虚空。即入虚空无色定处。过一切虚空相。知无边识。即入识无色定处。过一切识相。知无所有。即入无所有无色定处。过一切无所有处。知非有想非无想安隐。即入非有想非无想无色定处。顺诸法行。而不乐著。 <br>　　 是菩萨以慈心广大无量。无瞋恨。无恼害。以信解力。遍满十方。悲喜舍心亦复如是。菩萨有神通力。能动大地。一身为多身。多身为一身。现没还出。石壁皆过。如行虚空。于虚空中。跏趺而去。犹如飞鸟。履水如地。入地如水。身出烟焰。如大火聚。日月威德。而能以手扪摸摩之。身力自在。乃至梵世。是菩萨天耳清净。过天人耳。悉闻人天音声远近。是菩萨以他心智。如实知他心欲心。如实知欲心。离欲心。如实知离欲心。瞋心。离瞋心。痴心。离痴心。垢心。离垢心。小心。大心。广心。狭心。乱心。无乱心。定心。不定心。缚心。解心。有上心。无上心。如实知有上心。无上心。是菩萨念知宿命诸所生处。一世二世。乃至百千万亿那由他世。一劫二劫。乃至百千万亿那由他劫。其中诸劫。无量成坏。于诸劫中。所经因缘。悉能念知。我生彼处如是种族。如是姓名。如是饮食。如是苦乐。如是久住。我于彼死。生于此间。于此间死。生于彼间。如是种种。悉能念知是。菩萨天眼清净。过天人眼。见诸众生死此生彼。形色好恶。贫贱富贵。趣善恶道随业受报。皆如实知。所谓是诸众生。成就身恶业。口恶业。意恶业。拒逆贤圣。受邪见教。起罪业因缘故。身坏命终。堕于恶道。是诸众生。成就身善业。口善业。意善业。不逆贤圣。信受正见。行善业因缘故。身坏命终。生于善处。是菩萨于诸禅定解脱三昧。能入能出。而不随生。有助菩提法处。以愿力故。能生其中。是菩萨住于明地。见数百千万亿那由他诸佛世尊。恭敬供养。尊重赞叹。衣服饮食。卧具医药。亲近诸佛。听受经法。如说修行。是菩萨观诸法不生不灭。众缘而有。于万百千亿劫所集欲缚。有缚。无明缚。皆悉微薄。不复积集。不积集故。断于邪贪。邪瞋。邪痴。譬如真金。巧师炼治。转更精好。光明倍胜。菩萨亦如是。住在明地。不集三缚故。断于邪贪。邪瞋。邪痴。一切善根。转增明净。是菩萨忍辱心。美妙心。不坏心。不动心。不浊心。不高下心。一切所作不望报心。他少有所作当生报心。不谄曲心。不染乱心。转胜明净。菩萨尔时于四摄法。爱语利益偏多。十波罗蜜。忍辱波罗蜜。精进波罗蜜偏胜。余助菩提法。皆转明净。诸佛子。是名略说菩萨第三明地。菩萨住是地中。多作释提桓因。智慧猛利。能以方便。转诸众生。令离淫欲。所作善业。布施爱语。利益同事。皆不离念佛。不离念法。乃至不离念具足一切种智。常生是心。我当于一切众生。为首为胜。乃至于一切众生。为依止者。是菩萨若欲勤行精进。于须臾间。能得十万三昧。乃至能示十万菩萨。以为眷属。若以愿力神通自在。过于此数。若干百千万亿那由他劫不可计知。时金刚藏菩萨。欲重明此义。以偈颂曰。 <br>　　 菩萨深信心　　能得第三地 <br>　　 清净猛利心　　厌离欲不退 <br>　　 坚堪受无厌　　胜大悉具足 <br>　　 以如是等心　　得入于三地 <br>　　 智者住明地　　观有为作法 <br>　　 不净无常苦　　无我坏败相 <br>　　 无有牢固性　　不久念念灭 <br>　　 如是思惟知　　无有来去相 <br>　　 见诸有为法　　如病如痈疮 <br>　　 爱心所缠缚　　生诸忧悲苦 <br>　　 但为贪恚痴　　猛火所焚烧 <br>　　 从无始世来　　炽然常不息 <br>　　 即时于一切　　三界生厌离 <br>　　 恶贱有为法　　心无所贪著 <br>　　 但求诸佛智　　无量无边限 <br>　　 甚深难思议　　清净无诸苦 <br>　　 如是见佛智　　无诸苦恼已 <br>　　 哀愍诸众生　　贫穷无福慧 <br>　　 三毒火常然　　无有救护者 <br>　　 堕在地狱中　　无量苦所切 <br>　　 放逸凡夫人　　没诸烦恼海 <br>　　 盲冥无所见　　失诸佛法宝 <br>　　 常随生死流　　无怖空怖畏 <br>　　 我于是众生　　当勤度脱之 <br>　　 精进求智慧　　为作饶益者 <br>　　 思惟何方便　　可以得救护 <br>　　 唯有诸如来　　深妙无碍智 <br>　　 此智何为因　　无行行慧生 <br>　　 思惟是智慧　　从于多闻起 <br>　　 如是筹量已　　勤求多闻法 <br>　　 日夜常精进　　听受无厌倦 <br>　　 读诵爱乐法　　唯法以为贵 <br>　　 为欲求法故　　以诸珍宝等 <br>　　 所亲爱妻子　　随意诸眷属 <br>　　 国土及城邑　　资生诸宝物 <br>　　 欢喜而施与　　心无所恋惜 <br>　　 头目耳鼻舌　　牙齿及手足 <br>　　 支节身血肉　　心肝及髓脑 <br>　　 以此等施人　　犹不以为难 <br>　　 若得闻正法　　是为甚希有 <br>　　 假令有一人　　语此菩萨言 <br>　　 汝今若能入　　是大猛火聚 <br>　　 然后当与汝　　诸佛所说法 <br>　　 闻已即欢喜　　自投无有疑 <br>　　 设使三千界　　大火满其中 <br>　　 须弥梵世界　　不足以为难 <br>　　 若为求一句　　诸佛所说法 <br>　　 救诸苦恼者　　得之为甚难 <br>　　 从初始发心　　乃至成佛道 <br>　　 我于其中间　　尽此诸劫数 <br>　　 为欲求法故　　备受阿鼻苦 <br>　　 何况于人间　　小小诸苦恼 <br>　　 以听法因缘　　能得正忆念 <br>　　 正忆念因缘　　能生诸禅定 <br>　　 深妙等三昧　　及五神通事 <br>　　 次第皆能起　　自在不随生 <br>　　 菩萨住是地　　能以决定心 <br>　　 多供养诸佛　　听受所说法 <br>　　 断邪爱恚痴　　诸缚悉微薄 <br>　　 犹如成炼金　　调和得其所 <br>　　 菩萨住是地　　福德藏充满 <br>　　 多作忉利王　　自在化淫欲 <br>　　 爱佛功德故　　化导无量众 <br>　　 悉能令得住　　无上佛道中 <br>　　 菩萨住是地　　能以柔软心 <br>　　 勤行于精进　　得百千三昧 <br>　　 见百千诸佛　　相好庄严身 <br>　　 其心转猛利　　愿力者殊胜 <br>　　 常为诸众生　　勤求好事者 <br>　　 分别解说此　　第三明地竟 </p>
<div class="jwbt-box"><div class="jwbtbm"><a name=j0083-03-15><a href="0083-03.htm#MENU-top">第四焰慧地</div></div></a></a>
<p>　　 诸佛子闻说　　如是地行义 <br>　　 深妙无有量　　心皆大欢喜 <br>　　 散众名华香　　供养于如来 <br>　　 地及大海水　　悉皆大震动 <br>　　 天诸婇女等　　于上虚空中 <br>　　 同以微妙音　　歌颂此正法 <br>　　 他化自在王　　闻已大欢喜 <br>　　 雨摩尼珠宝　　以散于佛上 <br>　　 踊跃称赞言　　善哉佛出世 <br>　　 功德藏流布　　利益于我等 <br>　　 我今闻说此　　菩萨地行义 <br>　　 是事百千劫　　难闻而得闻 <br>　　 愿更说后地　　利益诸天人 <br>　　 佥皆喜欲闻　　得地诸行义 <br>　　 解脱月菩萨　　重请金刚藏 <br>　　 愿为诸菩萨　　说至四地行 <br>　　 金刚藏菩萨语解脱月菩萨言。佛子。诸菩萨摩诃萨净三地已。欲得第四地。当以十法明门。何等为十。一观察众生界。二观察法界。三观察世界。四观察虚空界。五观察识界。六观察欲界。七观察色界。八观察无色界。九观察胜信解界。十观察大心界。菩萨以此十法明门。得入第四地。菩萨住焰地。即于如来家。转有势力。得内法故。有十种智。何等为十。一心不退转。二于三宝中。得不坏信。清净毕竟。三修习观生灭。四修习诸法本来不生。五常修习世间成坏。六修习业因缘故有生。七修习分别生死涅槃门差别。八修习众生业差别。九修习前际后际差别。十修习现在常灭不住。行是十智心。则生佛家。转得势力。佛子。菩萨摩诃萨住是第四地。观内身循身观。精勤一心。除世间贪忧。观外身循身观。精勤一心。除世间贪忧。观内外身循身观精勤一心。除世间贪忧。观内受外受内外受。内心外心内外心。内法外法内外法循法观。精勤一心。除世间贪忧。是菩萨未生恶不善法。为不生故。勤精进发心正断。已生诸恶不善法为断故。勤精进发心正断。未生诸善法为生故。勤精进发心正行。已生诸善法为住不失修满增广故。勤精进发心正行。是菩萨修行四如意足。欲定断行成就。修如意足。依止厌依止离。依止灭。回向涅槃。精进定。心定。慧定。断行成就。修如意足。依止厌离灭。回向涅槃。是菩萨修行信根。精进根。念根。定根。慧根。依止厌离灭。回向涅槃。是菩萨修行信力。精进力。念力。定力。慧力。依止厌离灭。回向涅槃。是菩萨修行念觉分。择法觉分。精进觉分。喜觉分。猗觉分。定觉分。舍觉分。依止厌离灭。回向涅槃。是菩萨修行正见。正思惟。正语。正业。正命。正精进。正念。正定。依止厌离灭。回向涅槃。是菩萨以不舍众生心故。行以本愿助故。大悲为首故。大慈念故行。为摄一切智。为庄严佛国。为具佛诸力。无畏。不共法。三十二相。八十种好。为具足音声。为随顺佛深解脱。为思惟大智慧方便故行。 <br>　　 诸佛子。菩萨住焰地。所有身见等。著我。著众生。著人。寿者。知者。见者。著五阴。十二入。十八界。所起屈伸。卷舒出没。推求心所行处爱著。宝重所见。为归为洲。皆悉断灭。是菩萨转倍精进。智慧方便所生助道法。随所修行。心转柔和。堪任有用。无有疲倦。转求上法。增益智慧。救一切世间。随顺诸师。恭敬受教。如所说行。是菩萨尔时。知恩知报恩。心转和善。同止安乐。直心柔软心。无有邪曲。行正定行。无有憍慢。随顺教诲。得说者意。如是具足善心。软心。寂灭心。忍辱心。净地诸法思惟修行。是菩萨尔时成不转精进。不舍精进。不染精进。不坏精进。不厌倦精进。广大精进。无边精进猛利精进。无等精进。救一切众生精进。是菩萨修习如是精进。直心清净。不失深心信解明利。善根增长。远离世间。垢浊不信。皆已灭尽。无疑无悔。现前具足于一切佛大信解事。不厌不舍。自然习乐无量之心。常现在前。菩萨住第四焰地。能见数百千万亿那由他诸佛世尊。恭敬供养。尊重赞叹。衣服饮食。卧具医药。亲近诸佛。一心听法。能信奉持。多于佛所。出家修道。是菩萨乐心。深心。清净信解平等。转更明了。住寿多劫。若干百千万亿那由他劫。善根转胜如上真金。为庄严具。余金不及。如是菩萨住此焰地善根转增。下地菩萨所不能及。譬如摩尼珠。光明清净能照四方。余宝不及。水雨渍浇。光明不灭。菩萨住焰地。中下地菩萨所不能及。一切诸魔。及诸烦恼。皆不能坏。诸佛子。是名略说菩萨第四焰地。菩萨住是地中。多作须夜摩天王。教化众生。破于我心。所作善业。布施爱语。利益同事皆不离念佛。不离念法。乃至不离念具足一切种智。常生是心我当于一切众生。为首为胜。乃至于一切众生。为依止者。是菩萨若欲勤行精进。须臾之间。得百亿三昧。乃至示现百亿菩萨。以为眷属。若以愿力自在示现。过于此数。若干百千万亿那由他劫。不可计知。尔时金刚藏菩萨。欲重明此义。以偈颂曰。 <br>　　 诸菩萨具足　　修治明地已 <br>　　 观察诸众生　　法及于世界 <br>　　 虚空识欲色　　无色胜信解 <br>　　 大心清净故　　得入第四地 <br>　　 即于如来家　　增长得势力 <br>　　 不退于佛道　　三宝不坏信 <br>　　 观诸法生灭　　一切本来空 <br>　　 知世间成败　　从业而有生 <br>　　 众生业差别　　生死涅槃异 <br>　　 观法先后际　　常灭不住相 <br>　　 诸大菩萨等　　得如是法已 <br>　　 哀愍诸众生　　习身受心法 <br>　　 内外四念处　　依止于厌离 <br>　　 亦依止寂灭　　回向于涅槃 <br>　　 除灭恶法故　　善法得增长 <br>　　 习行四正勤　　修四如意足 <br>　　 习行于五根　　及以修五力 <br>　　 修习七觉意　　行于八圣道 <br>　　 修习如是法　　皆为众生故 <br>　　 本愿之所助　　慈悲心为首 <br>　　 为摄一切智　　庄严诸佛土 <br>　　 成就十种力　　无畏不共法 <br>　　 诸音声言说　　甚深妙道法 <br>　　 及无碍解脱　　大智慧方便 <br>　　 从身见为首　　六十二见等 <br>　　 众生及我人　　寿命知见者 <br>　　 于诸阴界入　　之所贪著处 <br>　　 得是第四地　　皆悉已灭离 <br>　　 断诸烦恼业　　其心转明净 <br>　　 诸所作善业　　皆为救世间 <br>　　 菩萨柔软心　　常不为放逸 <br>　　 堪用正直意　　求利于众生 <br>　　 如此所求事　　皆为无上道 <br>　　 大智慧职位　　利益世间故 <br>　　 深心敬养师　　如说乐修行 <br>　　 知恩报恩者　　易化无瞋恨 <br>　　 无有邪曲心　　柔和同止乐 <br>　　 修习如是法　　精进不退转 <br>　　 菩萨住是地　　不失深直心 <br>　　 净心与信解　　增长诸善根 <br>　　 世间诸垢浊　　不信疑悔事 <br>　　 如是等诸法　　皆悉得除灭 <br>　　 诸菩萨住是　　第四焰地中 <br>　　 得值无量佛　　咨受所说法 <br>　　 于是诸佛所　　出家难沮坏 <br>　　 如真金庄严　　余金所不及 <br>　　 菩萨住是地　　诸功德深心 <br>　　 智慧及方便　　所行清净道 <br>　　 乃至千亿魔　　皆所不能坏 <br>　　 如真妙明珠　　不为水雨败 <br>　　 菩萨住是地　　天人所供养 <br>　　 多作夜摩王　　能转诸邪见 <br>　　 所作诸善业　　皆为佛智慧 <br>　　 其心常坚固　　不可得动转 <br>　　 若勤行精进　　得百亿三昧 <br>　　 能见百亿佛　　愿力则过是 <br>　　 如是第四地　　清净名为焰 <br>　　 无量福慧者　　今已解说竟 </p>
<div class="jwbt-box"><div class="jwbtbm"><a name=j0083-03-16><a href="0083-03.htm#MENU-top">第五难胜地</div></div></a></a>
<p>　　 诸菩萨闻是　　第四地行法 <br>　　 心皆怀喜悦　　踊跃无有量 <br>　　 雨天众宝华　　雰雰如雪下 <br>　　 咸赞言善哉　　金刚藏大士 <br>　　 他化自在王　　与诸眷属等 <br>　　 于上虚空中　　心皆大欢喜 <br>　　 放众妙光明　　作天诸妓乐 <br>　　 歌叹佛功德　　及诸菩萨众 <br>　　 天诸婇女等　　各以清妙音 <br>　　 同声称赞佛　　而说如是言 <br>　　 世尊久远来　　勤苦所求愿 <br>　　 无上正真道　　于今始乃得 <br>　　 利益天人者　　久乃得奉见 <br>　　 释迦牟尼佛　　今至于天宫 <br>　　 从久远以来　　大海相始动 <br>　　 久远无量世　　今乃放妙光 <br>　　 众生从久远　　今始得安乐 <br>　　 久乃方得闻　　大慈悲德音 <br>　　 度诸功德岸　　久远今乃值 <br>　　 圣王能悉破　　憍慢我心等 <br>　　 无比可恭敬　　而今得供养 <br>　　 能开诸天道　　使得一切智 <br>　　 世尊甚清净　　无量如虚空 <br>　　 不染于世法　　如莲华在水 <br>　　 处世最高大　　犹如巨海中 <br>　　 须弥大山王　　是故欢喜礼 <br>　　 如是诸天女　　各以众妙音 <br>　　 敬心歌颂已　　默然而观佛 <br>　　 解脱月菩萨　　请金刚藏言 <br>　　 愿说得五地　　行相之因缘 <br>　　 金刚藏菩萨语解脱月菩萨言。佛子。菩萨摩诃萨已具足第四地。欲得第五地。当以十平等心。何等为十。一过去佛法平等。二未来佛法平等。三现在佛法平等。四戒净平等。五心净平等。六除见疑悔净平等。七道非道净平等。八行知见净平等。九诸菩提分法转胜净平等。十化众生净平等。菩萨以是十平等心。得入第五地。菩萨住难胜地。善修菩提法故。深心清净故。求转胜道故。则能得佛。是菩萨得大愿力故。慈悲心不舍一切故。得念慧道力故。修习福慧不舍故。出生方便故。欲得转胜道上地明观法故。受诸佛神力所护故。生定不退心故。如实知是苦圣谛。是苦集谛。是苦灭谛。是苦灭道谛。是菩萨善知世谛。善知第一义谛。善知相谛。善知差别谛。善知说谛。善知事谛。善知生起谛。善知尽无生谛。善知入道谛。善知一切菩萨次第成就诸地起如来智谛。菩萨随众生意。令欢喜故。知世谛究竟一乘故。知第一义谛。分别诸法自相故。知相谛诸法各异故知差别谛。分别阴界入故。知说谛以身心苦恼故。知苦谛诸趣生相续故。知集谛毕竟灭一切恼故。知灭谛至不二法故。知道谛以一切种智。知一切法。次第成一切菩萨地故。知如来智谛以信解力故。知非得无尽谛智。菩萨如是以此诸谛智。如实知一切有为法。虚伪诳诈。假住须臾。诳惑凡夫。菩萨尔时于众生中。大悲转胜。生大慈光明。得如是智慧力。不舍一切众生。常求佛智慧。如实观一切有为法先际后际。知众生从先际无明有爱故生。流转生死。于五阴归处。不能动发。增苦恼聚。是中无我。无我所。无众生。无人。无知者。无寿命者。后际亦如是。如是无所有。而愚痴贪著。不知究竟有出无出。又作是念。凡夫众生甚为可怪。无明痴故。有无量身。已灭今灭当灭。如是生死。不能于身生厌离想转更增长五道苦轮。生死水漂不能得反。归五阴舍不能舍离。不知不畏四大毒蛇。不能拔出憍慢见箭。不能灭除贪恚痴火。不能破坏无明愚闇。不能干竭爱著大海。不求十力大圣导师。常随魔意于生死城。常为诸恶觉观所转。如是苦恼。孤穷众生无有救者。无有舍者。无有究竟道者。唯我一人独无等侣。修习福慧。以是资粮。令此众生。住毕竟净。乃至得一切法中无碍智力。如是思惟。从正观生于智力发愿。所作一切善根。皆为度众生故。为一切众生求安乐故。为利益一切众生故。为解脱一切众生故。为一切众生无苦恼故。为一切众生无粗恶故。为一切众生心清净故。为调伏一切众生故。为灭一切众生诸忧恼苦。满其愿故。 <br>　　 是菩萨住难胜地。不忘诸法故。名为念者。决定智慧故。名为智者。知经书意次第故。名为有道者。自护护彼故。名为有惭愧者。不舍持戒故。名为坚心者。善思惟是处非处故。名为觉者。不随他故。名为随智者。善分别诸法章句义故。名为随慧者。善修禅定故。名为得神通者。随世间法行故。名为方便者。善集福德资粮故。名为无厌足者。常求智慧因缘故。名为不舍者。集大慈大悲因缘故。名为无疲倦者。常正忆念故。名为远离破戒者。深心求佛十力。四无所畏。十八不共法故。名为常念佛法者。常令众生离恶修善故。名为庄严佛国者。种诸福德。庄严三十二相八十种好故。名为行种种善业者。求庄严佛身口意故。名为常行精进者。供养一切说法菩萨故。名为乐大恭敬者。一切菩萨方便中心无碍故。名为心无碍者。常乐教化众生故。名为昼夜远离余心者。菩萨如是行时。以布施教化众生。爱语利益同事。亦教化众生。又以色身示现。教化众生。亦以说法。教化众生。亦示诸菩萨行事。教化众生。亦示诸佛大事。教化众生。亦示生死过恶。教化众生。亦示诸佛智慧利益教化众生。菩萨如是修习。以大神力种种因缘方便道。教化众生。是菩萨虽种种因缘方便。心常在佛。不失善根。又复常求转胜利益众生法。是菩萨利益众生故。知世间所有经书技艺。文章算数。金石诸性。治病医方。干消癞病。鬼著蛊毒等。妓乐歌舞。戏笑欢娱。国土城郭。聚落室宅。园林池观。华果药草。金银琉璃。珊瑚琥珀。砗磲码瑙。示诸宝聚。日月五星。二十八宿。占相吉凶。地动梦怪。身中诸相。布施持戒。摄伏其心。禅定神通。四无量心。四无色定。诸不恼乱。安众生事。哀愍众生故。出如此法。令入诸佛无上之法。菩萨住难胜地。值数百千万亿佛。恭敬供养。尊重赞叹。衣服饮食。卧具医药。亲近听法。闻法出家。而为法师。说法利益。得转胜多闻三昧。乃至过百千万亿劫。而不忘失。一切福德善根。转胜明净。譬如成炼真金。砗磲磨莹。其光转胜。菩萨住是地中。方便智慧力故。功德善根。转净明胜。下地不及。又如日月星宿。诸天宫殿。风持令去。不失法度。如是菩萨住难胜地。以方便思惟故。福德善根转倍明净。而不取证。亦不疾成于无上道。佛子。是名略说菩萨难胜地。菩萨住是地中。多作兜率陀天王。诸根猛利。悉能摧伏一切外道。有所作业。布施爱语。利益同事。皆不离念佛。不离念法。乃至不离念具足一切种智。常生是心。我当于一切众生。为首为胜。乃至于一切众生。为依止者。佛子。是菩萨若欲勤行精进。须臾之间。能得千亿三昧。乃至能示千亿菩萨。以为眷属。若以愿力神通自在。复过是数。若干百千万亿劫不可计知。时金刚藏菩萨欲重明此义。以偈颂曰。 <br>　　 诸菩萨具足　　四地行法已 <br>　　 思惟三世佛　　戒心除疑悔 <br>　　 道非道知见　　菩提化众生 <br>　　 如是平等观　　得入第五地 <br>　　 四念处为弓　　信五根为箭 <br>　　 四正勤为马　　四如意为车 <br>　　 五力以为铠　　破诸烦恼贼 <br>　　 勇健不退转　　直入第五地 <br>　　 惭愧无垢衣　　净戒以为香 <br>　　 七觉为华鬘　　禅定为涂香 <br>　　 智慧与方便　　种种念庄严 <br>　　 如是则得入　　陀罗尼园林 <br>　　 四如意为足　　正念为头项 <br>　　 慈悲明净眼　　利智慧为牙 <br>　　 以空无我吼　　破诸烦恼贼 <br>　　 如是人师子　　能入第五地 <br>　　 是菩萨已得　　住于第五地 <br>　　 转修胜净法　　皆为佛道故 <br>　　 常行慈悲心　　未曾有厌倦 <br>　　 常为修习此　　第五地行法 <br>　　 深集二资粮　　福德及智慧 <br>　　 种种方便力　　上地明观法 <br>　　 常为佛所护　　得成于念慧 <br>　　 次第能善观　　如实知诸谛 <br>　　 苦集灭正道　　世相第一事 <br>　　 说生起差别　　无生如来智 <br>　　 如是观诸谛　　心微妙清净 <br>　　 虽未能逮得　　无障碍解脱 <br>　　 以能有智慧　　及与信力故 <br>　　 得胜于一切　　世间诸智慧 <br>　　 如是观诸谛　　悉知有为法 <br>　　 虚伪不真实　　无一坚固相 <br>　　 能得于诸佛　　慈悲光明分 <br>　　 为诸众生故　　专心求佛慧 <br>　　 知有为先后　　众生甚可愍 <br>　　 堕在无明闇　　爱因缘所系 <br>　　 是菩萨能灭　　世间之苦恼 <br>　　 知法无寿者　　犹如草木等 <br>　　 众生常以二　　烦恼因缘故 <br>　　 从于先世来　　后世亦如是 <br>　　 相续不断绝　　不能尽苦道 <br>　　 于此生愍伤　　我当度脱之 <br>　　 不能出五阴　　不畏四大害 <br>　　 不拔诸邪箭　　不灭三毒火 <br>　　 不除无明闇　　堕在大爱海 <br>　　 无有智慧眼　　离大导师故 <br>　　 知如是事已　　转加勤精进 <br>　　 有所作起业　　皆为度众生 <br>　　 常住正念慧　　有道有惭愧 <br>　　 坚心觉随智　　转更令增益 <br>　　 修福慧无厌　　持戒不羸弱 <br>　　 求多闻无倦　　正修净佛土 <br>　　 种相好音声　　因缘无厌足 <br>　　 所作诸善业　　皆为利众生 <br>　　 为利世间故　　造立经书等 <br>　　 金石性医方　　歌舞戏笑事 <br>　　 堂阁及园林　　衣服诸饮食 <br>　　 示种种宝聚　　令众得欢喜 <br>　　 占日月五星　　及二十八宿 <br>　　 地动吉凶相　　梦书诸怪事 <br>　　 布施净戒等　　离欲修禅定 <br>　　 四无量神通　　安乐世间故 <br>　　 大智慧菩萨　　得此难胜地 <br>　　 供养万亿佛　　从佛而听法 <br>　　 所修诸善根　　悉皆得明净 <br>　　 犹如砗磲宝　　莹磨于真金 <br>　　 譬如宝宫殿　　风持不失法 <br>　　 世法所不染　　如莲华在水 <br>　　 菩萨住是地　　多作兜率王 <br>　　 诸根转猛利　　破诸外道见 <br>　　 所作诸善根　　皆为佛智慧 <br>　　 得佛力无量　　能度诸众生 <br>　　 是菩萨勤修　　转胜精进力 <br>　　 即能得千亿　　深妙诸三昧 <br>　　 供养千亿佛　　动千亿世界 <br>　　 随其所愿力　　过是数无量 <br>　　 如是第五地　　种种诸方便 <br>　　 上智慧大人　　如法解说竟</p>
<div class="jwbt-box"><div class="jwbt"><a name=j0083-03-17><a href="0083-03.htm#MENU-top">大方广佛华严经卷第二十六</div></a></a>
<div class="jwbtbm"><a name=j0083-03-18><a href="0083-03.htm#MENU-top">十地品第二十二之四</div></a></a>
<div class="jwbtbm"><a name=j0083-03-19><a href="0083-03.htm#MENU-top">第六现前地</div></div></a></a>
<p>第六现前地 <br>　　 诸菩萨闻说　　上地之行相 <br>　　 在于虚空中　　雨众妙珍宝 <br>　　 放清净光明　　供养于世尊 <br>　　 咸赞言善哉　　善哉金刚藏 <br>　　 无量亿诸天　　心皆大欢喜 <br>　　 于上虚空中　　雨种种珍宝 <br>　　 光明相绮错　　微妙甚可乐 <br>　　 香华诸璎珞　　幡盖散佛上 <br>　　 他化自在王　　与诸眷属等 <br>　　 雨众妙宝物　　雰雰如雪下 <br>　　 歌颂供养佛　　称叹金刚藏 <br>　　 咸赞言善哉　　快说诸地行 <br>　　 千万亿天女　　于上虚空中 <br>　　 作天众妓乐　　歌叹佛功德 <br>　　 咸作如是言　　如来之所说 <br>　　 微妙无有量　　能灭诸烦恼 <br>　　 诸法本性空　　无有毫末相 <br>　　 空无有分别　　同若如虚空 <br>　　 无有去住相　　亦无有戏论 <br>　　 本来常清净　　如如无分别 <br>　　 若人能通达　　一切诸性相 <br>　　 于有于无中　　其心不动摇 <br>　　 但以大悲心　　为度诸众生 <br>　　 是名诸佛子　　从佛口法生 <br>　　 常行于布施　　利益诸众生 <br>　　 本来虽清净　　持戒而坚心 <br>　　 虽本心无伤　　而行于忍辱 <br>　　 虽知法性离　　而行于精进 <br>　　 虽先灭烦恼　　而入于诸禅 <br>　　 虽先解法空　　而分别诸法 <br>　　 寂灭智虽多　　而求利世间 <br>　　 能灭诸恶者　　名之为大人 <br>　　 如是诸天女　　百千种妙音 <br>　　 称赞歌颂已　　默然而观佛 <br>　　 解脱月菩萨　　请金刚藏言 <br>　　 当以何行相　　得成第六地。 <br>　　 金刚藏菩萨言。佛子。菩萨摩诃萨已具足五地。欲入第六地。当以十平等法。何等为十。一以无性故。一切法平等。二以无相故。一切法平等。三以无生故。一切法平等。四以无灭故。一切法平等。五以本来清净故。一切法平等。六以无戏论故。一切法平等。七以不取不舍故。一切法平等。八以离故。一切法平等。九以幻梦影响水中月故。一切法平等。十以有无不二故。一切法平等。菩萨以是十平等法。得入第六地。菩萨如是观一切法性。能忍随顺得第六地。无生法忍虽未现前。心已成就明利顺忍。是菩萨观一切法如是相。大悲为首。增长大悲故。观世间生灭相。作是念。世间所有受身生处。皆以贪著我故。若离著我。则无生处。一切凡夫。常随邪念。行邪妄道。愚痴所盲。贪著于我。习起三行。罪行福行不动行。以是行故。起有漏心种子。有漏有取心故。起生死身。所谓业为田。识为种子。无明覆蔽。爱水为润。我心溉灌种种诸见。令得增长。生名色芽。因名色故生诸根。诸根合故有触。从触生受。乐受故生爱。爱增长故有取。取因缘故有有。于有起五阴身名为生。五阴衰变名为老。五阴灭名为死。老死因缘。有忧悲热恼。众苦聚集。是十二因缘。无有集者。无有散者。缘合则有。缘散则无。菩萨如是。于六地中。随顺观十二因缘。又作是念。不如实知第一义故有无明。无明起业是名行。依行有初识。与识共生有四取阴。依止取阴有名色。名色成就有六入。根尘合故有触。触因缘生受。贪乐受名为爱。爱增长名为取。从取起业名为有。业报五阴名为生。五阴变名为老。五阴坏名为死。死别离时。贪著心热名为悲。发声啼哭。五识为苦。意识为忧。忧苦转多名为恼。如是但生大苦积聚。是十二因缘。无我无我所。无作者。无使作者。若有作者。则有作事。若无作者。则无作事。第一义中。无作者。无作事。又作是念。三界虚妄。但是一心作。十二缘分。是皆依心。所以者何。随事生欲心。是心即是识。事是行。行诳心故名无明。识所依处名名色。名色增长名六入。三事和合有触。触共生名受。贪著所受名为爱。爱不舍名为取。彼和合故名为有。有所起名为生。生变名为老。老坏名为死。又无明有二种作。一者缘中痴。二者为行作因。行亦有二种作。一者生未来世果报。二者与识作因。识亦有二种作。一者能受生。二者与名色作因。名色亦有二种作。一者令诸趣相续。二者与六入作因。六入亦有二种作。一者能缘六尘。二者能与触作因。触亦有二种作。一者能触所缘。二者能与受作因。受亦有二种作。一者觉憎爱事。二者与爱作因。爱亦有二种作。一者于可染中生贪心。二者与取作因。取亦有二种作。一者能增长烦恼。二者与有作因。有亦有二种作。一者能于余道中生。二者与生作因。生亦有二种作。一者能起五阴。二者与老作因。老亦有二种作。一者令诸根熟。二者与死作因。死亦有二种作。一者坏五阴身。二者以不见知故。而令相续不绝。又无明缘诸行者。无明令行不断。助成行故。行缘识者。令识不断助成识故。识缘名色者。令名色不断助成名色故。乃至生缘老死忧悲苦恼者。令死不断助成死故。无明灭故则诸行灭。乃至生灭故老死忧悲苦恼灭。因灭故果亦灭。又无明爱取是三分。不断烦恼道。行有二分。不断业道。余因缘分。不断苦道。先后际相续故。是三道不断。是三道离我我所而有生灭。又无明及行是过去世事。识名色六入触受是现在世事。爱取有生老死是未来世事。于是有三世转。无明灭故诸行灭。名为断。三世相续说。又十二因缘说名三苦。无明行识名色六入名为行苦。触受名为苦苦。爱取有生死忧悲苦恼名为坏苦。无明灭故诸行灭。乃至生灭故老死灭。名为断三苦相续说。又因无明诸行生。无明灭诸行灭。以诸行性空故。余亦如是。无明因缘诸行生。以生缚说。无明灭故诸行灭。以灭缚说。余亦如是。又无明因续诸行生。是随顺无所有观说。无明灭诸行灭。是随顺尽观说。余亦如是。如是逆顺十种观十二因缘法。所谓因缘分次第。心所摄。自助成法。不相舍离。随三道行。分别先后际。三苦差别。从因缘起。生灭缚。无所有尽观。 <br>　　 是菩萨随十二因缘。无我无人。无众生。无寿命者。离作者使作者。无生属众因缘。如是观时。空解脱门现在前。灭此事余不相续故。无相解脱门现在前。知此二种更不乐有唯大悲心教化众生。无愿解脱门现在前。菩萨修行三解脱门。离彼我相。离作者受者相。离有无相。悲心转增。以悲心故。勤行精进。未满菩提法欲令满足。菩萨作是念。有为法和合故增。离散则减。缘具故增。不具则灭。我知有为法过故。不应和合。具诸因缘。化众生故。亦不毕竟灭有为法。菩萨如是知有为法无性。离坚固相。无生无灭。与大慈悲和合。不舍众生。即得无障碍般若波罗蜜光明现在前。得是智慧具足修习阿耨多罗三藐三菩提因缘。而不住有为法。观有为法性寂灭相。亦不住其中。欲具足无上菩提法故。菩萨住现前地。得胜空三昧。性空三昧。第一义空三昧。究竟空三昧。大空三昧。合空三昧。生空三昧。如实离虚妄空三昧。略空三昧。离分别不分别空三昧。如是等万空三昧门现在前。无相无愿三昧亦如是。是菩萨住现前地。深心。决定心。真心。甚深心。不转心。不舍心。广心。无边心。乐智心。慧方便和合心。如是等心。转胜增长。随顺阿耨多罗三藐三菩提。一切论师不能倾动。入于智地。转声闻辟支佛地。决定向佛智。一切众魔。及诸烦恼。所不能坏。安住菩萨智慧明中。修空无相无愿解脱门。专以智慧方便行助菩提法。是菩萨住现前地。于般若波罗蜜偏胜。得明上顺忍。以顺是法无有违逆。菩萨住现前地。得见数百千万亿佛。恭敬供养。尊重赞叹。衣服饮食。卧具医药。亲近诸佛。于诸佛所。听受正法。如说修行。令佛欢喜。是人转胜。知佛法藏。乃至无量百千万亿劫一切善根。转妙明净。譬如真金。以琉璃磨莹光色转胜。菩萨住现前地。以慧方便故。一切善根。转胜明净。余地不及。譬如月明。能令众生。身得清凉。四种风吹不能遏绝。菩萨住现前地。善根转胜。能灭众生烦恼之火。四种恶魔所不能坏。诸佛子。是名略说菩萨现前地。菩萨住是地。多作善化自在天王。智慧猛利能破一切增上慢者。声闻问难不能穷尽。有所施作。布施爱语利益同事。皆不离念佛。不离念法。乃至不离念一切种智。常生是心。我当于一切众生。为首为胜。乃至于一切众生为依止者。是菩萨若欲勤行精进。于须臾间。得百千亿三昧。乃至能示百千亿菩萨。以为眷属。若以愿力。能过是数。若干百千万亿劫。不可计知。时金刚藏菩萨。欲重明此义。以偈颂曰。 <br>　　 诸菩萨已得　　具足五地行 <br>　　 知诸法无性　　无相无生灭 <br>　　 本来常清净　　无有诸戏论 <br>　　 诸法常离相　　不取亦不舍 <br>　　 性空犹如幻　　离二无分别 <br>　　 随顺如是行　　得入第六地 <br>　　 住明利顺忍　　以智慧力故 <br>　　 观察于一切　　世间生灭相 <br>　　 悉知诸世间　　皆从无明有 <br>　　 无明若灭者　　则无有世间 <br>　　 观察因缘法　　随顺第一义 <br>　　 而不坏缘报　　所作及假名 <br>　　 如实无作者　　亦无有受者 <br>　　 如是观有为　　如云无实事 <br>　　 不知真谛义　　名之为无明 <br>　　 从是则生思　　身口业行果 <br>　　 从行故有识　　即生于名色 <br>　　 如是次第起　　生死苦恼聚 <br>　　 了达于三界　　但从贪心有 <br>　　 知十二因缘　　在于一心中 <br>　　 如是则生死　　但从心而起 <br>　　 心若得灭者　　生死则亦尽 <br>　　 无明二种作　　缘痴作于业 <br>　　 乃至于老死　　坏散五阴聚 <br>　　 从于此事边　　具出于苦恼 <br>　　 是事若尽者　　苦恼则亦灭 <br>　　 无明若具足　　相续则不灭 <br>　　 因缘若尽者　　相续则亦断 <br>　　 无明及爱取　　即是烦恼道 <br>　　 行及有是业　　余分则是苦 <br>　　 痴行为过去　　识名色六入 <br>　　 触受是现在　　余则未来世 <br>　　 痴业识名色　　六入名为行 <br>　　 触受是苦苦　　余分则是坏 <br>　　 痴从众缘生　　则有于诸缚 <br>　　 众缘若灭者　　诸缚则亦断 <br>　　 从因而生果　　因灭则果灭 <br>　　 如是观诸法　　自性则皆空 <br>　　 随顺于无明　　则有诸世间 <br>　　 若能不随顺　　是则断于有 <br>　　 从是则有是　　是无则无是 <br>　　 如是十种观　　甚深因缘法 <br>　　 因缘分次第　　去来及现在 <br>　　 作不舍一心　　分别有三道 <br>　　 三种苦差别　　生灭于缚法 <br>　　 无所有及尽　　能行逆顺观 <br>　　 菩萨如是入　　十二因缘法 <br>　　 如空如梦幻　　无作者受者 <br>　　 如是观因缘　　智者修于空 <br>　　 事灭不相续　　入于无相行 <br>　　 知此二虚假　　于中无所愿 <br>　　 但以大悲心　　愍度于众生 <br>　　 如是诸大士　　修习解脱门 <br>　　 悲心爱乐佛　　无量诸功德 <br>　　 知诸有为法　　皆从和合有 <br>　　 得万空三昧　　无相无愿定 <br>　　 智慧转增进　　入于上顺忍 <br>　　 得于诸菩萨　　无碍智解脱 <br>　　 如是诸善根　　转胜利明净 <br>　　 供养无量佛　　诸佛所称赞 <br>　　 于诸如来所　　出家学佛道 <br>　　 入诸佛法藏　　善根转增长 <br>　　 犹以琉璃宝　　莹磨于真金 <br>　　 光明转清净　　余所不能及 <br>　　 如月行虚空　　清凉被一切 <br>　　 四种风所吹　　不能令遏绝 <br>　　 菩萨智慧光　　灭诸烦恼火 <br>　　 四魔不能坏　　其义亦如是 <br>　　 菩萨住是地　　多作善化王 <br>　　 诸根悉猛利　　能破增上慢 <br>　　 所作诸善业　　皆悉随智慧 <br>　　 声闻诸问难　　不能得穷尽 <br>　　 是佛子若欲　　如是勤精进 <br>　　 须臾即能得　　百千亿三昧 <br>　　 见于百千亿　　十方世界佛 <br>　　 如秋清凉时　　月光明净好 <br>　　 如是第六地　　深妙难知见 <br>　　 声闻所不了　　大士略说竟 </p>
<div class="jwbt-box"><div class="jwbtbm"><a name=j0083-03-20><a href="0083-03.htm#MENU-top">第七远行地</div></div></a></a>
<p>　　 尔时诸天众　　在于虚空中 <br>　　 雨香华珍宝　　如云散佛上 <br>　　 踊跃发妙音　　咸赞言善哉 <br>　　 善哉金刚藏　　善知第一义 <br>　　 无量功德聚　　人中之莲华 <br>　　 说此上妙行　　利益诸世间 <br>　　 他化自在王　　雨光明宝华 <br>　　 雰雰而供养　　除忧烦恼者 <br>　　 诸天及天王　　咸发如是言 <br>　　 若闻此地义　　则为得大利 <br>　　 时作百千种　　上妙诸妓乐 <br>　　 诸天女称赞　　承佛神力故 <br>　　 诸佛最寂灭　　能转恶为善 <br>　　 一切诸世间　　皆所共恭敬 <br>　　 虽出过世间　　而示世间法 <br>　　 知身同实相　　而示种种身 <br>　　 虽以诸言音　　演说寂灭法 <br>　　 而知于语言　　无有音声相 <br>　　 能过百千土　　上妙供诸佛 <br>　　 智身佛国土　　离相智自在 <br>　　 虽教化众生　　而无彼我想 <br>　　 广集大功德　　不于中起著 <br>　　 以见取相故　　三毒火然世 <br>　　 不取一切相　　慈悲起精进 <br>　　 诸天及天女　　欢喜设供养 <br>　　 如是赞叹已　　默然而观佛 <br>　　 解脱月菩萨　　请金刚藏言 <br>　　 大众皆清净　　愿说七地行 <br>　　 金刚藏菩萨言。佛子。菩萨摩诃萨已具足第六地。欲入第七地。从方便慧起十妙行。何等为十。善修空无相无愿。而以慈悲心处在众生。随诸佛平等法。而不舍供养诸佛。常乐思惟空智门。而广修习福德资粮。远离三界。而庄严三界。毕竟寂灭诸烦恼焰。而为众生起灭贪恚痴烦恼焰法。随顺诸法如幻如梦如水中月不二相。而起分别种种烦恼。及不失业果报。知一切佛国土空如虚空皆是离相。而起净国土行。知一切佛法身无身。而起色身三十二相八十种好。以自庄严。知诸佛音声不可说寂灭相。而随一切。起种种庄严音声。知诸佛于一念中。通达三世。而知种种相。种种时。种种劫。得阿耨多罗三藐三菩提。随众生信解。作如是说。是名从慧方便生十妙行。菩萨摩诃萨修此妙行。如是方便慧现前故。名为入七地。是菩萨住七地。入无量众生界。入无量诸佛教化众生法。入无量世界。入诸佛无量清净国土。入无量诸法差别。入无量诸佛智得无上道。入无量诸劫数。入无量诸佛通达三世。入无量众生欲乐差别。入无量诸佛色身别异。入无量诸佛知众生志行诸根差别。入无量诸佛音声语言令众生欢喜。入无量众生心心所行差别。入无量诸佛随智慧行。入示无量声闻乘信解。入诸佛无量说道因缘令众生信解。入无量辟支佛智慧习成。入诸佛无量甚深智慧所说。入诸菩萨无量所行道。入诸佛无量所说大乘习成事。令众生得入。菩萨作是念。如是诸佛。有无量无边大势力。如是势力。我应修习。得此势力。不以分别。菩萨如是智慧思惟。修习大方便慧。安住佛智。以不动法故。常起种种度众生道。无有障碍。行住坐卧。皆悉能起度众生法。离诸阴盖。住诸威仪。常不远离如是想念。是菩萨于念念中。具足十波罗蜜。及十地行。何以故。是菩萨。于念念中。大悲为首。修习佛法。一切回向大智慧故。十波罗蜜者。菩萨以求佛道所修善根。与一切众生。是檀波罗蜜。能灭一切烦恼热。是尸波罗蜜。慈悲为首。于一切众生。心无所伤。是羼提波罗蜜。求善根无厌足。是毗梨耶波罗蜜。修道心不散。常向一切智。是禅波罗蜜。忍诸法不生门。是般若波罗蜜。能起无量智门。是方便波罗蜜。求转胜智慧。是愿波罗蜜。诸魔外道不能沮坏。是力波罗蜜。于一切法相如实说。是智波罗蜜。如是念念中。具足十波罗蜜。是菩萨具足十波罗蜜时。四摄法。三十七品。三解脱门。一切助阿耨多罗三藐三菩提法。于念念中。皆悉具足。解脱月菩萨问金刚藏菩萨言。佛子。菩萨摩诃萨但七地具足助菩提法。一切诸地亦能具足。金刚藏言。佛子。菩萨摩诃萨于诸地中。皆悉具足助菩提法。远行胜故。于此地说。何以故。诸菩萨摩诃萨。于七地中。功行具足。入智慧神通道故。佛子。菩萨于初地发愿缘一切佛法故。具足助菩提法。二地除心恶垢故。具足助菩提法。三地愿转增长。得法明故。具足助菩提法。四地入道故。具足助菩提法。五地随顺行世间法故。具足助菩提法。六地入甚深法门故。具足助菩提法。此第七地起一切佛法故。具足助菩提法。何以故。菩萨摩诃萨。于此地中。得诸智慧所行道。以是力故。第八地自然得成。佛子。譬如二世界。一定清净。一定垢秽。是二中间。难可得过。欲过此界。当以神通。及大愿力。菩萨亦如是。行于杂道。难可得过。以大愿力。大智慧力。大方便力故。尔乃得过。解脱月言。第七菩萨。为是净行。为是垢行。金刚藏言。从欢喜地菩萨所行皆离罪业。何以故。回向阿耨多罗三藐三菩提故。随地所行清净不名为过。佛子。譬如转轮圣王。乘大宝象。游四天下。见诸众生。贫穷困苦。王虽无苦。而未离人。若舍王身。生于梵世。游千世界。现大威力。尔时乃名离于人身。菩萨亦如是。从初地在诸波罗蜜乘。知一切众生心所行事。及烦恼垢。不为烦恼垢之所污。虽乘善道不名为过。若舍一切所修功行。入于八地。尔时名为乘清净乘。悉知一切诸烦恼垢。不为烦恼垢之所污。乃名为过。诸佛子。菩萨住七地。过贪欲等诸烦恼垢。在此七地。不名有烦恼。不名无烦恼。何以故。一切烦恼不起故。不名有烦恼。贪求如来智慧。未满愿故。不名无烦恼。 <br>　　 菩萨住七地。成就深净身口意业。是菩萨所有不善业随烦恼者。悉已舍离。所有善业常修习行。又世间经书。如五地说自然而得。于三千大千世界。最为希有。得为大师。唯除如来八地菩萨。无有众生深心妙行能与等者。是菩萨所有禅定神通解脱三昧。不随禅生。所欲自在。菩萨住远行地。于念念中。具足修习方便慧力。及一切助菩提法。转胜具足。能入菩萨善伏三昧。善思义三昧。进慧三昧。分别义藏三昧。如实分别法三昧。坚固安住三昧。知神通门三昧。净法界三昧。顺佛教三昧。种种义藏三昧。背生死向涅槃三昧。如是具足百万三昧。净治此地。是菩萨得是三昧智慧方便善清净故。深得大悲力故。名为过声闻辟支佛地趣佛智地。是菩萨住是地。无量身业无相行。无量口意业无相行。是菩萨清净行故。得无生法忍。照明诸法。解脱月菩萨言。佛子。菩萨住初地。有无量身业。无量口意业。已能过声闻辟支佛地。金刚藏菩萨言。缘大法故过。非实行力。第七地实行力故。一切声闻辟支佛所不能坏。譬如生在王家。即胜一切。何以故。地尊贵故。其身长大。智慧成就。尔乃真实。胜于一切。菩萨亦如是。初发心时。胜于二乘。以发大愿深心清净故。今住此地。以智慧力。胜于声闻及辟支佛。佛子。菩萨住七地。得甚深远离无行。身口意业转求胜法而不舍离。以转胜心故。虽行实际。而不证实际。解脱月言。佛子。菩萨从何地来。能入寂灭。金刚藏言。从六地来。能入寂灭。今住此地。于念念中。能入寂灭。而不证寂灭。是菩萨成就不可思议身口意业。行实际。而不证实际。譬如有人。乘船入海。善为行法。善知水相。不为水灾之所沦没。如是菩萨住此七地。乘诸波罗蜜船。能行实际。而不证实际。菩萨如是以大愿力故。得智慧力故。从禅定智慧生大方便力故。虽深爱涅槃。而现身生死。虽眷属围绕。而心常远离。以愿力故。受生三界。不为世法之所污染。心常善寂。以方便力故。而还炽然。随行佛智。转声闻辟支佛地。至佛法藏。而现魔界。虽过四魔。而现魔行。虽现外道行。而不舍佛法。虽现身一切世间。而心常在出世间法。一切所有庄严之事。胜诸天龙夜叉乾闼婆阿修罗迦楼罗紧那罗摩睺罗伽。人非人等。四天王。释提桓因。梵天王。而不舍乐法爱法。菩萨成就如是智慧。住远行地。值百千万亿那由他佛。恭敬供养。尊重赞叹。衣服饮食。卧具医药。供养诸佛。护持佛法。诸声闻辟支佛智慧问难所不能坏。是菩萨哀愍众生故。法忍转净。是菩萨无量百千万亿那由他劫。善根转胜。譬如真金。以诸妙宝庄饰间错。转胜明净。余金不及。菩萨亦如是。住远行地。一切善根从方便智慧生。转胜明净。无能坏者。譬如日光。星宿月光所不能及。一切泥水悉能干竭。菩萨亦如是。住远行地。善根转胜。一切声闻辟支佛所不能及。又能干竭烦恼淤泥。诸佛子。是名略说菩萨摩诃萨远行地。菩萨住是地。多作他化自在天王。诸根猛利。能发众生悟道因缘。所作善业。布施爱语。利益同事。皆不离念佛。不离念法。乃至不离念具足一切种智。常生是心。我当于一切众生。为首为胜。乃至于一切众生。为依止者。是菩萨若欲如是勤行精进。于须臾间。得百千亿那由他三昧。乃至能现百千亿那由他菩萨。以为眷属。若以愿力。自在示现。过于此数。百千万亿那由他劫。不可计知。尔时金刚藏菩萨。欲重明此义。以偈颂曰。 <br>　　 深智慧定心　　具行六地已 <br>　　 一时行方便　　智慧入七地 <br>　　 行空无相愿　　而修慈悲心 <br>　　 顺佛平等法　　而供养诸佛 <br>　　 虽以智观空　　而修福无厌 <br>　　 虽能严三界　　而心乐远离 <br>　　 虽心常寂灭　　而起灭恶法 <br>　　 行空不二相　　而行慈悲心 <br>　　 虽观一切土　　空若如虚空 <br>　　 而能善庄严　　清净诸佛土 <br>　　 虽知诸佛身　　同法相无相 <br>　　 而种三十二　　八十诸相好 <br>　　 虽知音声法　　不可言说相 <br>　　 而叹佛音声　　令一切欢喜 <br>　　 虽知于诸佛　　一念中成道 <br>　　 而示时劫刹　　引导诸众生 <br>　　 如是知诸法　　则得法照明 <br>　　 菩萨如是者　　即入第七地 <br>　　 住是地能观　　无量众生行 <br>　　 亦知于诸佛　　教化众生法 <br>　　 世界及劫数　　诸法差别相 <br>　　 又知诸众生　　种种之欲乐 <br>　　 知说三乘法　　令众生信解 <br>　　 我应修教化　　成就是众生 <br>　　 以如是思惟　　方便慧和合 <br>　　 于四威仪中　　常行如是道 <br>　　 于一一念中　　能具菩提法 <br>　　 所谓施戒等　　十种波罗蜜 <br>　　 如是诸菩萨　　所修之福德 <br>　　 皆与诸众生　　名檀波罗蜜 <br>　　 灭除心恶垢　　名尸波罗蜜 <br>　　 不为六尘伤　　羼提波罗蜜 <br>　　 能起转胜法　　精进波罗蜜 <br>　　 于是道不动　　名禅波罗蜜 <br>　　 无生忍照明　　般若波罗蜜 <br>　　 回向于佛道　　方便波罗蜜 <br>　　 求于转胜法　　名愿波罗蜜 <br>　　 无有能坏者　　名力波罗蜜 <br>　　 能解如实说　　名智波罗蜜 <br>　　 是助菩提法　　念念皆能摄 <br>　　 发于广大愿　　缘于大法故 <br>　　 初地中功德　　名之为具足 <br>　　 第二地名为　　除诸心垢恶 <br>　　 第三愿增明　　第四地入道 <br>　　 第五随世行　　第六入深法 <br>　　 得无生相分　　渐渐而增长 <br>　　 第七集一切　　具菩提分法 <br>　　 能起诸功德　　及以一切愿 <br>　　 如是诸功德　　令后八地中 <br>　　 一切诸所行　　自然得清净 <br>　　 远行地难过　　大智力所能 <br>　　 如二国中间　　难可得过度 <br>　　 在于七地中　　不污如圣王 <br>　　 虽住于此道　　不名一切过 <br>　　 若到于第八　　菩萨智慧地 <br>　　 尔时过意界　　住于智业中 <br>　　 如梵王观世　　不得名为人 <br>　　 菩萨罪不污　　如莲华在水 <br>　　 菩萨住是地　　过诸贪欲等 <br>　　 不名有烦恼　　亦不名灭尽 <br>　　 入是正道中　　无有诸烦恼 <br>　　 愿求佛道故　　不得名尽者 <br>　　 于诸世间中　　经书技艺事 <br>　　 文颂咒术等　　自然能明了 <br>　　 修习诸禅定　　及诸神通等 <br>　　 无量心利世　　是事皆能起 <br>　　 尔时此菩萨　　过于二乘行 <br>　　 安住第七地　　菩萨诸行中 <br>　　 以初发心时　　大愿力故胜 <br>　　 今于此地中　　自以智慧力 <br>　　 犹如国王子　　生时姓尊贵 <br>　　 后以功行成　　于诸人中尊 <br>　　 住此得深智　　转发胜精进 <br>　　 念念入寂灭　　而亦不取证 <br>　　 如人善乘船　　入于大海中 <br>　　 虽行深水难　　而不为所害 <br>　　 菩萨行转胜　　方便智慧故 <br>　　 功德悉备足　　非世所能知 <br>　　 供养无量佛　　其心转清净 <br>　　 如真金杂宝　　间错而庄严 <br>　　 得佛智慧光　　干诸爱润水 <br>　　 犹如日光明　　消涸于泥涝 <br>　　 住是地多作　　他化自在王 <br>　　 诸根悉猛利　　通达诸道果 <br>　　 若欲勤精进　　得见百千亿 <br>　　 那由他诸佛　　愿力复过是 <br>　　 七地智慧净　　人天及二乘 <br>　　 皆非其境界　　今已略说竟 </p>
<div class="jwbt-box"><div class="jwbtbm"><a name=j0083-03-21><a href="0083-03.htm#MENU-top">第八不动地</div></div></a></a>
<p>　　 他化自在王　　诸天及菩萨 <br>　　 闻说此上行　　心皆大欢喜 <br>　　 雨上妙华香　　幡盖宝璎珞 <br>　　 真珠摩尼珠　　散佛及大众 <br>　　 天女于空中　　作种种妓乐 <br>　　 供养于如来　　并及诸菩萨 <br>　　 同以微妙音　　歌颂佛功德 <br>　　 一切智慧者　　众生中最尊 <br>　　 哀愍世间故　　现诸神通力 <br>　　 华香珍宝等　　皆出如是音 <br>　　 于一微尘中　　各示那由他 <br>　　 无量数诸佛　　于中而说法 <br>　　 于一微尘中　　见无量佛国 <br>　　 须弥金刚围　　世间不迫迮 <br>　　 于一微尘中　　见有三恶道 <br>　　 天人阿修罗　　各各受业报 <br>　　 闻诸佛国中　　一切佛妙音 <br>　　 转无上法轮　　随应众生心 <br>　　 诸佛世界中　　众生身种种 <br>　　 随国土众生　　示现种种身 <br>　　 一切诸天人　　皆悉同止住 <br>　　 佛先观察已　　然后为说法 <br>　　 众生悉知见　　微尘中佛国 <br>　　 亦观旷大刹　　以佛威神力 <br>　　 佛现如是等　　种种神通力 <br>　　 若为众生说　　是事不可尽 <br>　　 以是微妙音　　称叹于世尊 <br>　　 心皆大欢喜　　默然而观佛 <br>　　 解脱月菩萨　　请金刚藏言 <br>　　 佛子愿演说　　入于八地行</p>
<div class="jwbt-box"><div class="jwbt"><a name=j0083-03-22><a href="0083-03.htm#MENU-top">大方广佛华严经卷第二十七</div></a></a>
<div class="jwbtbm"><a name=j0083-03-23><a href="0083-03.htm#MENU-top">十地品第二十二之五</div></div></a></a>
<p>　　 金刚藏菩萨言。佛子。菩萨摩诃萨。已习七地微妙行慧。方便道净。善集助道法。具大愿力。诸佛神力所护。自善根得力。常念随顺如来力。无所畏。不共法。直心深心清净。成就福德智慧。大慈大悲不舍众生。修行无量智道。入诸法本来无生。无起无相。无成无坏。无来无去。无初无中无后。入如来智。一切心意识。忆想分别。无所贪著。一切法如虚空性。是名菩萨得无生法忍入第八地。入不动地名为深行菩萨。一切世间所不能测。离一切相。离一切想。一切贪著。一切声闻辟支佛所不能坏。深大远离。而现在前。譬如比丘得于神通。心得自在。次第乃入灭尽定。一切动心。忆想分别。皆悉尽灭。菩萨亦如是。菩萨住是地。诸勤方便身口意行。皆悉自灭。住大远离。如人梦中欲度深水。发大精进。施大方便。未度之间。忽然便觉。诸方便事。皆悉放舍。菩萨亦如是。从初已来。发大精进。广修道行。至不动地。一切皆舍。不行二心。诸所忆想。不复现前。譬如生梵世者。欲界烦恼不现在前。菩萨亦如是。住不动地。一切心意识不现在前。乃至佛心。菩提心。涅槃心。尚不现前。何况当生诸世间心。<br>　　 佛子。是菩萨随顺是地。以本愿力故。又诸佛为现其身。住在诸地法流水中。与如来智慧为作因缘。诸佛皆作是言。善哉善哉。善男子。汝得是第一忍。顺一切佛法。善男子。我有十力。四无所畏。十八不共法。汝今未得为得。是故勤加精进。亦莫舍此忍门。善男子。汝虽得此第一甚深寂灭解脱。一切凡夫离寂灭法。常为烦恼觉观所害。汝当愍此一切众生。又善男子。汝应念本所愿。欲利益众生。欲得不可思议智慧门。又善男子。一切法性。一切法相。有佛无佛。常住不异。一切如来不以得此法故说名为佛。声闻辟支佛亦得此寂灭无分别法。善男子。汝观我等无量清净身相。无量智慧。无量清净国土。无量方便。无量圆光。无量净音。汝今应起如是等事。又善男子。汝今适得此一法明。所谓一切法寂灭无有分别。我等所得无量无边。汝应精勤起此诸法。善男子。十方无量国土。无量众生。无量诸法差别。汝应如实通达是事。随顺如是智。是菩萨诸佛与如是等无量无边起智慧门因缘。以此无量门故。是菩萨能起无量智业。皆悉成就。<br>　　 诸佛子。若诸佛不与菩萨起智慧门者。是菩萨毕竟取于涅槃。弃舍利益一切众生。以诸佛与此无量无边起智慧门故。于一念中。所生智慧。比从初地已来乃至七地。百分不及一。无量无边阿僧祇分不及一。乃至算数譬喻所不能及。所以者何。先以一身修集功德。今此地中。得无量身修菩萨道。以无量音声。无量智慧。无量生处。无量清净国土。无量教化众生。供养给侍无量诸佛。随顺无量佛法。无量神通力。无量大会差别。无量身口意业。集一切菩萨所行道。以不动法故。佛子。譬人乘船欲渡大海。未至大海多用功力。入海以风。无复艰碍。一日之行过先功力。于百千岁。所不能及。菩萨亦如是。多集善根。乘大乘船。入菩萨所行大智慧海。不施功力。能近一切诸佛智慧。比本所行。若一劫。若百千万劫。所不能及。<br>　　 佛子。菩萨摩诃萨。至第八地。从大方便慧生。无功用心。在菩萨道。思惟诸佛智慧势力。知世界生。世界灭。世界成。世界坏。知以何业因缘集故世界成。何业因缘灭故世界坏。是菩萨知地水火风性小相。中相。无量相。差别相。知微尘细相。知微尘差别相。于一世界中。所有微尘差别。皆悉能知。此一世界所有地水火风。若干微尘。皆悉能知。知宝物若干微尘。众生身若干微尘。世界中万物微尘差别。分别众生大身小身。以若干微尘。成地狱身畜生身。饿鬼身。以若干微尘。成阿修罗身。天身。以若干微尘成。皆悉了知。是菩萨入如是分别微尘智。知欲色无色界坏。知欲色无色界成。知欲色无色界成坏。知欲色无色界小相。中相。无量相。知欲色无色界差别相。如是知三界。是名菩萨教化众生。助智明分别。善分别众生身。善观所应生处。随众生生处。随众生身。而为受身。是菩萨现身遍满三千大千世界。随众生身。各各差别。譬如日月于一切水皆现其像。若二若三。乃至无量无边不可思议不可说三千大千世界身遍其中。随众生身差别。而为受身。是菩萨成就如是智慧。于一世界。身不动摇。乃至不可说诸佛世界。随众生身。随所信乐。于佛大会。而现身像。若于沙门中。示沙门形色。婆罗门中。示婆罗门形色。刹利中。示刹利形色。居士中。示居士形色。四天王中。帝释中。魔中。梵天中。示梵天形色。乃至阿迦贰吒天中。示阿迦贰吒天形色。以声闻乘度者。示声闻形色。以辟支佛乘度者。示辟支佛形色。以菩萨乘度者。示菩萨形色。以佛身度者。示佛身形色。所有不可说诸佛国中。随众生身信乐差别。现为受身。而实远离身相差别。常住平等。是菩萨善知众生身。知国土身。知业报身。知声闻身。知辟支佛身。知菩萨身。知如来身。知智身。知法身。知虚空身。是菩萨如是知众生深心所乐。若于众生身。作己身。若于众生身作国土身。业报身。声闻身。辟支佛身。菩萨身。如来身。智身。法身。虚空身。若于国土身。作己身。业报身。乃至虚空身。若于业报身。作己身。乃至虚空身。若于己身。作众生身。国土身。业报身。声闻身。辟支佛身。菩萨身。如来身。智身。法身。虚空身。是菩萨知众生集业身。报身。烦恼身。色身。无色身。诸佛国土小相。中相。无量相。垢相。净相。广相。狭相。平等相。方圆相。差别相。知业报身假名差别。声闻身假名差别。辟支佛身假名差别。菩萨身假名差别。知如来身。菩提身。愿身。化身。住持身。相好庄严身。势力身。如意身。福德身。智身。法身。知智身善分别如实。知法身平等不坏相。知虚空身无量相。周遍相。无形相。是菩萨善知起如是诸身。则得命自在。心自在。财自在。业自在。生自在。愿自在。信解自在。如意自在。智自在。法自在。 <br>　　 是菩萨得十自在。为不可思议智者。无量智者。广智者。不可坏智者。菩萨随如是智慧。毕竟常起无罪身业口业意业。身业随智行。口业随智行。意业随智行。般若波罗蜜增上。大悲为首。善修方便。善起诸愿。善为诸佛神通所护。常不舍行利益众生智。悉知无边世界中差别事。举要言之。菩萨住无动地。身口意所作。皆能集一切佛法。是菩萨住此地。离一切烦恼故。善住净心力。心常不离道故。善住深心力。不舍众生故。善住大悲力。救一切世间故。善住大慈力。不忘所闻法故。善住陀罗尼力。分别观察一切佛法故。善住一切乐说力。行无边差别世界故。善住神通力。不舍一切菩萨所行故。善住愿力。修集一切佛法故。善住波罗蜜力。善起一切种智故。善住如来力。是菩萨得如是智力。示一切所作。无有过咎。<br>　　 诸佛子。菩萨此地不可坏故。名为不动地。智慧不转故。名为不转地。一切世间不能测知故。名为威德地。无色欲故。名童真地。随意受生故。名自在地。更不作故。名为成地。决定知故。名为究竟地。善发大愿故。名为变化地。不可坏故。名为住持地。先修善根故。名为无功力地。菩萨得如是智慧。名为入佛境界。名为佛功德所照明。名为随佛威仪行趣向佛法。常为诸佛神力所护。常为四天王。释提桓因诸梵王等之所奉迎。密迹金刚神。常随侍卫。善能出生诸禅三昧。能作无量诸身差别。于诸身中。皆有势力。得大果报神通力。于无边三昧中得自在。能受无量记。随众生成就处。示成阿耨多罗三藐三菩提。是菩萨入如是大智慧。善通达诸法。常放大智光明。度无碍法界道。善知世界道差别。能示一切诸功德。随意自在。善解先际后际。能入转魔道智。入如来行境界。能于无边世界。行菩萨道。以不转相故。此地名为不动。<br>　　 佛子。菩萨在不动地。善生禅定力故。常见无边诸佛。不舍供养供给诸佛。是菩萨于一一劫。一一世界中。数百千万亿那由他。无量无边阿僧祇佛。恭敬供养。尊重赞叹。亲近诸佛。从诸佛受世界差别等诸法明。是菩萨转深入如来法藏。问世界差别事。无能尽者。乃至百千万亿劫。说不可尽。又诸善根。转胜明净。譬如真金。众宝间错。为转轮王。所佩璎珞。一切人民。无能夺者。菩萨摩诃萨亦如是。住无动地。善根转净。一切声闻辟支佛。乃至七地菩萨所不能坏。菩萨住是地。以善分别智门故。智慧光明。灭除一切众生恼热。譬如千世界主大梵天王。能于一时。流布慈心。满千世界。亦能放光。遍照其中。菩萨摩诃萨亦复如是。住不动地。能放身光。照十万佛刹微尘世界。灭除众生诸烦恼热。令得清凉。<br>　　 诸佛子。是名略说菩萨不动地。若广说者。无量亿劫所不能尽。菩萨住是地。多作大梵天王。主千世界。诸根猛利。与诸众生声闻辟支佛菩萨波罗蜜道。无有穷尽。说世界差别。无能坏者。所作善业。布施爱语。利益同事。皆不离念佛。不离念法。乃至不离念一切种智。常生是心。我当于一切众生。为首为胜。乃至于一切众生。为依止者。是菩萨若欲勤行精进。于须臾间。得百万三千大千世界微尘数三昧。乃至能示百万三千大千世界微尘数菩萨。以为眷属。若以愿力。神通自在。能过是数若干。百千万亿劫。不可计知。时金刚藏菩萨。欲重明此义。以偈颂曰。 <br>　　 菩萨住七地　　慧方便已净 <br>　　 善集助道法　　大愿力所系 <br>　　 诸佛神力护　　善根悉成就 <br>　　 求于胜智慧　　能入第八地 <br>　　 善集于福慧　　而有深慈悲 <br>　　 离诸有量心　　心同如虚空 <br>　　 如所说法中　　心得决定力 <br>　　 如是得寂灭　　微妙无生忍 <br>　　 诸法从本来　　无生亦无起 <br>　　 无相无有成　　亦无去来义 <br>　　 诸法初中后　　与如无分别 <br>　　 无有心意行　　同若如虚空 <br>　　 成就如是忍　　无有诸戏论 <br>　　 得是不动地　　甚深寂灭行 <br>　　 一切诸世间　　不能得测量 <br>　　 一切诸心相　　皆悉已灭尽 <br>　　 菩萨住是地　　心识无分别 <br>　　 如入灭尽定　　无复忆念想 <br>　　 犹如人梦中　　方便欲度水 <br>　　 觉则意廓然　　休息诸所作 <br>　　 得是深忍已　　一切想念灭 <br>　　 如生于梵天　　无欲界烦恼 <br>　　 以本愿力护　　及佛今劝导 <br>　　 如是第一忍　　是诸佛职位 <br>　　 我等深智力　　无畏不共法 <br>　　 汝今无有此　　当加勤精进 <br>　　 汝虽得除灭　　一切烦恼火 <br>　　 当观诸世间　　烦恼常炽然 <br>　　 当念本所愿　　欲利诸众生 <br>　　 悉遍知诸法　　广度于一切 <br>　　 诸法实性相　　常住无变异 <br>　　 二乘亦得此　　而不名为佛 <br>　　 但以得无碍　　甚深微妙智 <br>　　 通达三世故　　乃得名为佛 <br>　　 是诸无等等　　天人所恭敬 <br>　　 开是起智门　　令入诸佛法 <br>　　 成就无边底　　无量妙智慧 <br>　　 先所行诸法　　不及今一念 <br>　　 如是诸菩萨　　得妙智慧地 <br>　　 能在一念中　　身遍于十方 <br>　　 入是智慧门　　行道疾无碍 <br>　　 如行于海中　　大风力所济 <br>　　 离诸功用心　　但在于智慧 <br>　　 观十方世界　　成坏及与住 <br>　　 能知四大一　　亦知诸别异 <br>　　 小中及无量　　种种差别相 <br>　　 能数知三千　　大千界微尘 <br>　　 亦知众生身　　四大微尘数 <br>　　 诸天身众宝　　微尘数差别 <br>　　 皆悉遍明了　　余亦如是知 <br>　　 智慧因缘故　　心转得调柔 <br>　　 为利诸众生　　遍诸世界身 <br>　　 能于众生身　　而自作己身 <br>　　 及以诸佛刹　　诸余种种身 <br>　　 如日月停空　　影现一切水 <br>　　 菩萨亦如是　　遍满大千界 <br>　　 常住于法身　　湛然不移动 <br>　　 于净心众生　　各现其身像 <br>　　 随诸心所乐　　而现为受生 <br>　　 于诸天人会　　悉皆示其身 <br>　　 菩萨于因缘　　和合中自在 <br>　　 乃至能随意　　为现于佛身 <br>　　 众生国土身　　业报贤圣身 <br>　　 智身与法身　　知皆同平等 <br>　　 以是因缘故　　得如意神通 <br>　　 为令世欢喜　　而现种种身 <br>　　 能得于十种　　妙大自在智 <br>　　 所作随智行　　顺于慈悲心 <br>　　 诸佛所有法　　皆能善修习 <br>　　 住三净戒中　　不动如须弥 <br>　　 能得大菩萨　　所有十种力 <br>　　 一切诸魔众　　皆所不能转 <br>　　 常为诸佛护　　释梵所敬礼 <br>　　 密迹金刚神　　常随所侍卫 <br>　　 菩萨得是地　　功德无有量 <br>　　 百千万亿劫　　说之不可尽 <br>　　 亲近无数佛　　增益诸善根 <br>　　 如真金杂宝　　庄严王璎珞 <br>　　 菩萨在是地　　多作大梵王 <br>　　 典领千国土　　功德无有量 <br>　　 能以三乘教　　而无有穷尽 <br>　　 慈心光普照　　灭诸烦恼热 <br>　　 能于须臾间　　得百万三千 <br>　　 大千世界数　　微尘诸三昧 <br>　　 能见十方佛　　其数亦如是 <br>　　 若以其愿力　　过是无有量 <br>　　 今已略解说　　第八地妙相 <br>　　 若广演说者　　千亿劫不尽 </p>
<div class="jwbt-box"><div class="jwbtbm"><a name=j0083-03-24><a href="0083-03.htm#MENU-top">第九善慧地</div></div></a></a>
<p>　　 佛子演说此　　八地妙义时 <br>　　 以佛神力故　　震动无量国 <br>　　 一切智身出　　无量微妙光 <br>　　 遍照十方界　　众生得安乐 <br>　　 百千万菩萨　　住于虚空中 <br>　　 设众妙供养　　诸天所无有 <br>　　 自在大梵天　　并及他化王 <br>　　 欢喜设妙供　　大海功德佛 <br>　　 千万诸天女　　咸恭敬欢喜 <br>　　 同以微妙音　　歌叹佛功德 <br>　　 以佛神力故　　出如是妙音 <br>　　 善行寂灭者　　无有诸恶心 <br>　　 各在于其地　　善修菩萨行 <br>　　 利益世间故　　遍游于十方 <br>　　 示众以佛道　　心如空无碍 <br>　　 诸菩萨神力　　上妙供养具 <br>　　 胜十方人天　　福德之所致 <br>　　 佛子乐智者　　以此示佛力 <br>　　 于一国不动　　而现一切处 <br>　　 利益于世间　　如满月明净 <br>　　 灭一切音声　　语言诸想念 <br>　　 而以诸音声　　说法犹如响 <br>　　 若众生下劣　　其心厌没者 <br>　　 示以声闻道　　令出于众苦 <br>　　 若复有众生　　诸根少明利 <br>　　 乐于因缘法　　为说辟支佛 <br>　　 若人根明利　　饶益于众生 <br>　　 有大慈悲心　　为说菩萨道 <br>　　 若有无上心　　决定乐大事 <br>　　 为示于佛身　　说无量佛法 <br>　　 譬如幻化师　　示种种身色 <br>　　 如是诸身相　　皆无有实事 <br>　　 如是诸佛子　　善知智慧术 <br>　　 能示一切行　　心离于有无 <br>　　 千万诸天女　　同以微妙音 <br>　　 如是歌叹已　　默然而观佛 <br>　　 解脱月又言　　佛子大会净 <br>　　 一心愿乐闻　　入九地正行 <br>　　 金刚藏菩萨言。佛子。菩萨摩诃萨。以如是无量智慧。善观佛道。欲求转胜寂灭解脱。欲转胜思惟如来智慧。欲入如来深密法藏。欲观察不可思议大智慧。欲观察诸陀罗尼三昧重令清净。欲令神通广大。欲分别世界差别。欲修诸佛力无畏不共法。无能坏者。欲顺行诸佛转法轮力。欲不舍所受大悲大愿。菩萨如是思惟。得入第九地。菩萨住此地。如实知善不善无记法行。知有漏无漏法行。世间出世间法行。思议不可思议法行。定不定法行。声闻辟支佛法行。菩萨道法行。如来地法行。有为无为法行。随顺如是智慧。知菩提心所行难。知烦恼难。业难。诸根难。欲难。性难。直心难。使心难。生难。习气难。三聚差别难。知众生诸心差别相。庄饰世心相。速转心相。坏不坏心相。无形心相。无边自在心相。清净差别心相。垢无垢心相。缚解心相。谄曲质直心相。随道心相。皆如实知。是菩萨知烦恼深相。浅相。知心伴相。不相离相。知使缠差别相。知是心相应不相应相。随道生时得果报相。知三界中差别相。知爱痴见深入如箭相。知憍慢痴重罪相。知是三业因缘不断相。乃至如实知八万四千烦恼行差别相。是菩萨知诸业善不善无记相。分别不可分别相。心伴相。不相离相。自然尽相。行道尽相。种种集相。不失果报相。次第相。有报相。无报相。黑黑报相。白白报相。黑白黑白报相。非黑非白能尽业相。知业起相。受业法差别相。知无量因缘起业相。知世间业出世间业差别相。现报相生报相。后报相。随诸乘定相。不定相。乃至如实知八万四千诸业差别相。是菩萨知诸根软中上差别相。知先后际别异不别异相。知上中下相。知烦恼伴相。不相离相。随诸乘定相。不定相。淳熟相。未淳熟相。随根转相。易坏相。深取相。增上相。不可坏相。转相。不转相。三世差别相。久远共生差别相。乃至如实知八万四千诸根差别相。是菩萨知诸欲软中上差别相。乃至如实知八万四千诸欲差别相。是菩萨知诸性软中上差别相。乃至如实知八万四千诸性差别相。是菩萨知直心软中上差别相。乃至如实知八万四千直心差别相。是菩萨知诸使共心生不共心生。心相应心不相应。无始来恼众生相。与一切禅定解脱神通相违相。三界系相。无量心不现前相。开烦恼门相。不知对治相。无所有相。无圣道开法门相。皆如实知。是菩萨知诸生差别相。所谓地狱。畜生饿鬼。阿修罗人天。色无色界。有想无想差别。业是田。爱是水。无明是覆。识是种子。后身是芽。名色共生而不相离。痴爱相续。欲生欲作欲爱。不乐涅槃三界差别相续相。皆如实知。是菩萨知诸习气有起不起。随所生处有习气。随众生行有习气。随业烦恼有习气。善不善无记有习气。离欲有习气。随后身有习气。次第随趣有习气。久远不断持烦恼业。离则无法。皆如实知。是菩萨知众生定不定相。正定相。邪定相。不定相。正见中正定相。邪见中邪定相。离此二不定相。一一逆邪定相。五根正定相。离此二不定相。邪位邪定相。正位正定相。离此二不定相。深入邪聚难转相。修无上道因缘相。不定众生守护相。皆如实知。<br>　　 佛子。菩萨摩诃萨。随如是智。名为安住善慧地。菩萨住是地。知众生如是诸行差别相。随其解脱而与因缘。是菩萨化众生法。度众生法。如实知而为说法。声闻乘相。辟支佛乘相。菩萨乘相。如来地相。如实知。随众生因缘。而为说法。随心随根。随欲差别。而为说法。又随行处。随智慧处。而为说法。知一切行处。而为说法。随众生性。深入难处。而为说法。随趣随生。随烦恼。随习气转故说法。随乘令解脱故说法。是菩萨住此地。为大法师。守护诸佛法藏。入深妙义。用无量慧方便。四无碍智言辞说法。<br>　　 是菩萨常随四无碍智。而不可坏。何等为四。一法无碍。二义无碍。三辞无碍。四乐说无碍。是菩萨以法无碍智。知诸法自相。以义无碍智。知差别法。以辞无碍智。知说诸法不可坏。以乐说无碍智。知说诸法次第不断。<br>　　 复次以法无碍智。知诸法无体性。以义无碍智。知诸法生灭相。以辞无碍智。知诸法假名不断假名说。以乐说无碍智。知随假名不坏无边说。<br>　　 复次以法无碍智。知现在诸法差别相。以义无碍智。知过去未来诸法差别相。以辞无碍智。知过去未来现在诸法说不可坏相。以乐说无碍智。于一一世。得无边法明说。<br>　　 复次以法无碍智。知诸法差别。以义无碍智。知诸法义差别。以辞无碍智。随诸言音。而为说法。以乐说无碍智。随所乐解。而为说法。<br>　　 复次以法无碍智。以法智方便。知诸法差别不可坏。以义无碍智。以比智如实知诸法差别。以辞无碍智。以世智。说诸法差别。以乐说无碍智。知善说第一义。<br>　　 复次以法无碍智。知诸法一相不坏。以义无碍智。知阴入界谛因缘法。以辞无碍智。以微妙音故。一切世间之所归趣。以乐说无碍智。所说转胜。能令众生。得无边法明。<br>　　 复次以法无碍智。知一乘究竟。摄一切无差别。以义无碍智。知诸乘差别。以辞无碍智。能说诸乘无差别。以乐说无碍智。以一法门说无边法明。<br>　　 复次以法无碍智。能入一切菩萨行智行法行随智行。以义无碍智。能分别说十地义差别。以辞无碍智。说随顺诸地道不可坏。以乐说无碍智。说一切行无边相。<br>　　 复次以法无碍智。知一切佛。于一念中得菩提。以义无碍智。知种种时。种种刹差别。以辞无碍智。随诸佛得道事差别说。以乐说无碍智。于一句法。无边劫说。而不穷尽。<br>　　 复次以法无碍智。知一切佛语。一切佛力。无畏。不共法。大慈大悲。无碍智。转法轮。一切种智。以义无碍智。知如来音声。说八万四千随众生心诸根欲乐差别行。以辞无碍智。以如来音声。说一切诸行不可坏。以乐说无碍智。以诸佛智力。随众生所乐音声说。<br>　　 菩萨摩诃萨。如是善知四无碍智。安住第九地。名为得佛法藏。为大法师。得众义陀罗尼。众法陀罗尼。起智陀罗尼。众明陀罗尼。善慧陀罗尼。众财陀罗尼。名闻陀罗尼。威德陀罗尼。无碍陀罗尼。无边旋陀罗尼。杂义藏陀罗尼。得如是等百万阿僧祇陀罗尼。随方便说。如是无量乐说差别门说法。是菩萨得如是无量陀罗尼门。能于无量佛所听法。闻已不忘。如所闻法。能以无量差别门。为人演说。是菩萨于一佛所。以百万阿僧祇陀罗尼。听受正法。如从一佛。余无量佛。亦复如是。是菩萨于礼敬佛时。所闻法明。非多学声闻得陀罗尼力。于十万劫。所能受持。是菩萨得如是陀罗尼力。无碍智乐说力。以说法故。在于法座。大千世界满中众生。随意说法。是菩萨在法座上。唯除诸佛。及受职菩萨。于一切中。最为殊胜。是菩萨处于法座。或以一音。欲令一切悉得解了。即得解了。或以种种音声。欲令一切各得开解。即得开解。或以默然但放光明。欲令一切各得解法。即得解法。或以一切毛孔。皆出法音。或三千大千世界所有色无色物。皆出法音。或以一音。周满法界。欲令得解。即皆得解。是菩萨三千大千世界所有众生。以无量音声。一时问难。所问各异。是菩萨于一念中。悉受如是一切问难。以一音答。皆令开解。如是若二若三。若百若千。乃至不可说不可说三千大千世界满中众生广为说法。承佛神力。能为众生。广作佛事。倍复勤摄如是智明。于一尘中。有不可说不可说世界尘数大会。佛在此中。随众生心。而为说法。令一一众生。心得若干无量诸法。如一佛。一切诸佛。亦如是。如一微尘。一切十方世界。亦如是。于是中生大忆念力。于一念中。从一切佛所受法明。不失一句。如上大会满中众生。以决定法明。演清净法。于一念中。令尔所众生。皆得开解。何况若干世界中众生。<br>　　 是菩萨住是地。善根转胜。深入诸佛行处。常与一切佛会。深入菩萨解脱。菩萨随顺。如是智。常见诸佛。于一一劫中。无量无边百千万亿以上供具。供养诸佛。于诸佛所。种种问难。通达诸陀罗尼。一切善根。转胜明净。佛子。如炼真金。具足庄严。为转轮王所著宝冠。一切小王无能夺者。菩萨亦如是。住善慧地。一切善根。转胜明净。声闻辟支佛。诸地菩萨所不能坏。是菩萨善根转明。能照众生烦恼难处。如大梵王。三千大千世界一切难处。皆悉能照。菩萨亦如是。住善慧地。善根明净。照诸众生烦恼难处。诸佛子。是名略说菩萨善慧地。若广说者。则无量无边劫。不可得尽。菩萨住是地。多作大梵王。典领三千大千世界。无有能胜。如实解义者。于自在中。而得自在。善能宣说声闻辟支佛。菩萨波罗蜜。众生问难。无能穷尽。所作善业。布施爱语。利益同事。皆不离念佛。不离念法。乃至不离念一切种智。常生是心。我当于一切众生。为首为胜。乃至于一切众生。为依止者。是菩萨若欲如是勤行精进。于一念中。得百万阿僧祇三千大千世界微尘数三昧。乃至能示百万阿僧祇三千大千世界微尘数菩萨。以为眷属。若以愿力。神通自在。复过是数。百千万亿那由他劫。不可计知。 <br>　　 尔时金刚藏菩萨。欲重明此义。以偈颂曰。 <br>　　 诸菩萨随顺　　无量深智力 <br>　　 第一最微妙　　一切世难知 <br>　　 利益众生者　　能至第九地 <br>　　 得入于诸佛　　秘密之法藏 <br>　　 得微妙最上　　三昧陀罗尼 <br>　　 广大神通力　　善入世界相 <br>　　 智慧力决定　　能观诸佛法 <br>　　 大愿悲心净　　得入第九地 <br>　　 顺行此上地　　持诸佛法藏 <br>　　 即能通诸法　　善不善无记 <br>　　 有漏及无漏　　世间出世间 <br>　　 是可思议法　　是不可思议 <br>　　 知法定不定　　三乘具足相 <br>　　 思惟分别此　　有为无为法 <br>　　 起知如是法　　灭诸无明暗 <br>　　 随顺是智心　　则为第一妙 <br>　　 悉知一切难　　诸心差别相 <br>　　 庄饰世轻易　　无边自在心 <br>　　 烦恼深浅相　　心伴不离相 <br>　　 知使缠差别　　随顺相续有 <br>　　 知业种种杂　　各各差别相 <br>　　 因灭果不失　　通达如是事 <br>　　 又知于众生　　诸根软中上 <br>　　 广大差别等　　先际后际相 <br>　　 知欲软中上　　及诸性差别 <br>　　 乃至能悉知　　八万四千种 <br>　　 烦恼使难处　　无始来不灭 <br>　　 皆与心共行　　系缚不可断 <br>　　 知诸结使等　　但妄想分别 <br>　　 无有方处所　　亦无定事相 <br>　　 常不离于身　　又亦难得知 <br>　　 禅定力能遮　　金刚道能断 <br>　　 又能知诸生　　入六道差别 <br>　　 爱润无明覆　　业田识是种 <br>　　 生于后身芽　　名色共增长 <br>　　 无始生死来　　相续在三界 <br>　　 知诸天龙趣　　由烦恼业心 <br>　　 若离于此法　　是则无所有 <br>　　 一切诸众生　　皆在三聚中 <br>　　 或没诸邪见　　或在于智道 <br>　　 菩萨住是地　　悉知众生心 <br>　　 诸根及欲乐　　种种差别义 <br>　　 深心善思惟　　随宜而说法 <br>　　 通达无碍智　　善以言辞说 <br>　　 菩萨为法师　　犹如师子王 <br>　　 牛王宝山王　　安住无所畏 <br>　　 普于诸世界　　雨甘露法味 <br>　　 犹如大龙王　　能雨满大海 <br>　　 是菩萨善知　　法义辞无碍 <br>　　 善能随顺行　　具足乐说力 <br>　　 能得于百万　　阿僧祇总持 <br>　　 能受诸佛法　　如海受龙雨 <br>　　 菩萨得如是　　诸深妙清净 <br>　　 无量陀罗尼　　诸三昧力故 <br>　　 能于一念中　　得见无量佛 <br>　　 闻已净梵音　　演说妙法宝 <br>　　 是菩萨或教　　大千界众生 <br>　　 随心根所好　　说法令欢喜 <br>　　 如是等无量　　三千大千国 <br>　　 转深勤精进　　而作是思惟 <br>　　 于一微尘中　　无量佛说法 <br>　　 随众生心相　　演说于妙义 <br>　　 是菩萨皆受　　如地受诸种 <br>　　 复作如是愿　　十方诸所有 <br>　　 国土中众生　　皆合为大会 <br>　　 我于一念中　　皆悉知其心 <br>　　 以一音说法　　悉令断疑网 <br>　　 菩萨住是地　　人天中法王 <br>　　 为大说法师　　随顺众生性 <br>　　 常于日夜中　　与诸佛共会 <br>　　 能住甚深妙　　寂灭智解脱 <br>　　 供养无量佛　　善根转明净 <br>　　 犹如转轮王　　真金庄严冠 <br>　　 光明照众生　　诸烦恼难处 <br>　　 如梵王光明　　照于大千界 <br>　　 菩萨住是地　　于三千世界 <br>　　 作大梵天王　　诸根悉猛利 <br>　　 善以三乘法　　示悟诸众生 <br>　　 所作诸善业　　皆顺于正念 <br>　　 能于一念中　　而得无有量 <br>　　 世界微尘数　　诸深妙三昧 <br>　　 得见十方佛　　微妙音说法 <br>　　 见佛大神力　　更发无量愿 <br>　　 如是第九地　　大智所行处 <br>　　 深妙难知见　　今已略说竟</p>
<div class="jwbt-box"><div class="jwbt"><a name=j0083-03-25><a href="0083-03.htm#MENU-top">大方广佛华严经卷第二十八</div></a></a>
<div class="jwbtbm"><a name=j0083-03-26><a href="0083-03.htm#MENU-top">十地品第二十二之六</div></a></a>
<div class="jwbtbm"><a name=j0083-03-27><a href="0083-03.htm#MENU-top">第十法云地</div></div></a></a>
<p>　　 说诸大菩萨　　所行无上事 <br>　　 无数那由他　　首陀会诸天 <br>　　 于上虚空中　　心皆大欢喜 <br>　　 咸以恭敬心　　众妙供养佛 <br>　　 那由他菩萨　　欢悦无有量 <br>　　 烧诸奇妙香　　灭除诸烦恼 <br>　　 他化自在王　　与诸天大众 <br>　　 住在虚空中　　心皆大欢喜 <br>　　 咸以恭敬心　　种种设供养 <br>　　 各散众宝衣　　空中旋转下 <br>　　 无量亿天女　　诸根欣悦豫 <br>　　 于上虚空中　　敬心供养佛 <br>　　 同作无量亿　　那由他妓乐 <br>　　 一切宝器中　　皆出如是音 <br>　　 佛坐于此处　　悉遍于一切 <br>　　 十方国土中　　皆亦有佛现 <br>　　 无量亿种种　　相好庄严身 <br>　　 殊妙无有比　　充满于世界 <br>　　 于一毛孔中　　出无量光明 <br>　　 灭除于一切　　世间烦恼火 <br>　　 十方微尘数　　尚可得计量 <br>　　 一毛孔光明　　不可得穷尽 <br>　　 各见有佛身　　以三十二相 <br>　　 八十好庄严　　转无上法轮 <br>　　 或见佛种种　　为众而说法 <br>　　 或见在兜率　　教化于诸天 <br>　　 或见从兜率　　来下处胞胎 <br>　　 或见初生时　　或见夜出家 <br>　　 或见坐道场　　而成无上道 <br>　　 或见转法轮　　或见入涅槃 <br>　　 于无量国土　　种种而示现 <br>　　 欲度众生故　　有如是等事 <br>　　 譬如巧幻师　　善知于幻术 <br>　　 多示诸众生　　种种异身相 <br>　　 如是佛慧中　　善巧于示现 <br>　　 变化一切身　　周遍诸世界 <br>　　 一切法空寂　　先来无性相 <br>　　 同若如虚空　　大师亦如是 <br>　　 得入第一义　　微妙之性相 <br>　　 随诸法性相　　示佛大神力 <br>　　 一切佛行性　　法及诸众生 <br>　　 皆悉同无相　　一切法空故<br>　　 一切佛法等    入在于第一<br>　　 寂灭义趣中    悉皆无有相<br>　　 若欲得佛智　　应离诸想念 <br>　　 有无俱通达　　疾作天人师 <br>　　 诸天婇女众　　皆出如是等 <br>　　 千万种妙音　　寂然而观佛 <br>　　 解脱月菩萨　　见众皆寂然 <br>　　 请金刚藏言　　大名称佛子 <br>　　 菩萨从第九　　至于第十地 <br>　　 诸大神通力　　愿今为略说 <br>　　 金刚藏菩萨言。佛子。菩萨摩诃萨。如是无量智慧。善修行佛道。乃至九地善集清白法。集无量助道法。大功德智慧所护。广行大悲。深知分别世界差别。深入众生难处。入诸如来行处。念随顺如来寂灭行处。趣向诸佛力。无畏。不共法。坚持不舍。得至一切智位。菩萨摩诃萨。行如是智。近佛位地。则得菩萨离垢三昧而现在前。又入法界差别三昧。庄严道场三昧。雨一切世间华光三昧。海藏三昧。海印三昧。虚空广三昧。观察一切法性三昧。随一切众生心行三昧。如实知一切法三昧。得如来智信三昧。如是等百万阿僧祇三昧皆现在前。是菩萨悉入此三昧。善知其中功用差别。最后三昧名益一切智位。是三昧现在前。即时大宝莲华王出。周圆如百万三千大千世界。一切众宝间错庄严。过于一切人天所有。出世间善根所生。知一切法。如幻如化。空慧所成。光明能照一切世界。琉璃为茎。栴檀王为台。码瑙为须。阎浮檀金为叶。无量光明。一切妙宝。皆在其内。宝网覆上。十三千大千世界。微尘数莲华。以为眷属。<br>　　 尔时菩萨。其身姝妙。称可华座。菩萨得益一切智位三昧力故。身在大莲华座。即时眷属莲华上皆有菩萨。一一菩萨坐莲华上。即得百万三昧。皆一心恭敬瞻仰大菩萨。是菩萨升莲华座时。十方现在一切世界。皆大震动。一切恶道皆悉休息。光明普照十方世界。一切世界皆悉严净。皆得见闻诸佛大会。何以故。是菩萨坐大莲华上。即时足下出百万阿僧祇光明。照十方阿鼻地狱等。灭众生苦恼。两膝上放若干光明。照十方一切畜生。灭除苦恼。脐放若干光明。照十方一切饿鬼。灭除苦恼。左右胁放若干光明。照十方人。安隐快乐。两手放若干光明。照十方诸天。阿修罗宫。两肩放若干光明照十方声闻众。项放若干光明。照十方辟支佛。口放若干光明。照十方菩萨。乃至住九地者。白毫放若干光明。照十方得位菩萨。一切魔宫隐蔽不现。顶上放百万阿僧祇三千大千世界微尘数光明。照于十方诸佛大会。绕十匝已。住于虚空。成光明网。高大明净。供养诸佛。如是供养。从初发心。乃至九地。所作供养。百分不及一。乃至算数譬喻所不能及。是大光明网。胜于十方世界所有华香。末香。涂香。衣服。幡盖。众宝璎珞。摩尼宝珠。供养之具。从出世间善根生故。一一诸佛大法会上。皆雨众宝。犹如大云。若有众生觉是供养者。皆是必定无上大道。如是诸光雨大供养已。绕大会十匝。入诸佛足下。<br>　　 尔时诸佛。及大菩萨。知某世界。某甲菩萨摩诃萨。行如是道。成就受职。即时十方无边菩萨。乃至住九地者。皆来围绕。设大供养。一心恭敬。各得万三昧。一切得职菩萨摩诃萨。于金刚庄严胸。出一大光明。名破魔贼。无量百千万光。以为眷属。照十方世界。示无量神力。亦来入是大菩萨胸。此光明灭已。是菩萨即得百千万亿大势力神通智慧。尔时诸佛。出眉间白毫相光。名益一切智。有无量无边光明眷属。悉照一切十方世界。围绕十匝。示现诸佛大神通力。劝进无量百千万亿诸菩萨。十方世界六种震动。灭除一切恶道苦恼。一切魔宫。皆蔽不现。示一切诸佛得道之处。示一切诸佛大会庄严事。广大如法界。究竟如虚空。照一切世界已。集在虚空。示大神通庄严之事。入是菩萨顶。眷属光明。入眷属莲华上诸菩萨顶。即时各得先所未得十千三昧。是光明入此菩萨顶。如一佛光。一切佛光皆亦如是。一切十方诸佛光明入是菩萨顶时名为得职。名为入诸佛界。具佛十力。堕在佛数。<br>　　 佛子。譬如转轮圣王太子成就王相。转轮圣王令子在白象宝阎浮檀金座。取四大海水。上张罗幔。种种庄严幢幡妓乐。执金钟香水。灌子顶上。即名为灌顶大王。具足转十善道故。名转轮圣王。菩萨摩诃萨亦如是。受职时。诸佛以智水灌是菩萨顶。名灌顶法王。具足佛十力故。堕在佛数。是名诸菩萨摩诃萨。大智慧职地。以是职故。菩萨摩诃萨受无量百千亿万苦行难事。是菩萨得是职已。住法云地。无量功德智慧转增。<br>　　 佛子。菩萨住法云地。如实知欲界集。色界集。无色界集。如实知世间性集。众生性集。识性集。有为性集。无为性集。虚空性集。法性集。涅槃性集。邪见诸烦恼性集。如实知诸世间法成坏集。声闻道集。辟支佛道集。菩萨道集。诸佛力无畏不共法色身法身集。一切智集。得佛道转法轮示灭度集。举要言之。如实知一切法差别集。是菩萨以如是智慧。随顺菩提行。如实知众生化。业化。烦恼化。诸见化。世界化。法界化。声闻化。辟支佛化。菩萨化。如来化。一切化。分别无分别化。是菩萨如实知佛力持。法持。业持。烦恼持。时持。愿持。先世持。行持。劫寿持。智持。是菩萨住十地。诸佛所有微细智。所谓行微细智。命终微细智。受胎微细智。出生微细智。出家微细智。得道微细智。神力自在微细智。转法轮微细智。持寿命微细智。示涅槃微细智。法久住微细智。如是等微细智。皆如实知。又诸佛密处。所谓身密。口密。意密。知时非时密。与菩萨受记密。摄伏众生密。诸乘差别密。八万四千诸根差别密。业如实所作密。行得菩提密。如是等密。皆如实知。是菩萨诸佛所有入劫智。所谓一劫摄阿僧祇劫。阿僧祇劫摄一劫。有数劫摄无数劫。无数劫摄有数劫。一念摄劫。劫摄一念。劫摄非劫。非劫摄劫。有佛劫摄无佛劫。无佛劫摄有佛劫。过去未来劫摄现在劫。现在劫摄过去未来劫。未来过去劫摄现在劫。现在劫摄未来过去劫。长劫摄短劫。短劫摄长劫。诸劫摄相。皆如实知。是菩萨诸佛所入微尘智。国土智。众生身心智。众生身心得道智。众生行智。至一切处智。遍行佛道智。顺行智。逆行智。不可思议智。一切世间声闻辟支佛菩萨所不能知。皆如实知。<br>　　 佛子。诸佛智慧广大无量。菩萨住是地。则能得入如是智慧。菩萨摩诃萨。随是地行。得菩萨不可思议解脱。无碍解脱。净行解脱。普门明解脱。如来藏解脱。随无碍论解脱。入三世解脱。法性藏解脱。明解脱。胜进解脱。是菩萨十解脱为首。得如是等无量无边百千万亿阿僧祇解脱。百千万无量阿僧祇三昧。百千万无量阿僧祇陀罗尼。百千万无量阿僧祇神通。亦复如是。是菩萨成就如是智慧。随顺菩提。成就无量念力。能于一念顷。至十方无量佛所。无量法明。无量法雨。皆能受持。譬如娑伽罗龙王所澍大雨。唯除大海。余不能受。菩萨摩诃萨亦如是。如来微密雨大法雨。一切众生声闻辟支佛。乃至九地菩萨所不能受。唯此菩萨住法云地。悉能受持。譬如大海一龙王起大云雨。皆能堪受。若二若三。乃至无量无边诸大龙王所起云雨。一时澍下。皆能受持。菩萨摩诃萨亦如是。住法云地。于一佛所。能受大法明雨。二佛三佛乃至不可说不可说佛。于一念中。皆能堪受如是诸佛大法云雨。是故此地名法云地。<br>　　 解脱月言。佛子。是菩萨。于一念中。能堪受几所大法明雨。<br>　　 答言。佛子。譬如十方所有不可说百千万亿那由他世界微尘。尔所微尘世界众生。假使皆得闻持陀罗尼。为佛侍者。为大声闻多闻第一。如金刚莲华上佛。善伏比丘。其一众生成就如是多闻之力。余亦如是。一人所受。余不重问。如是一切各各不同。于意云何。是一切众生受持多闻力为多不。答言甚多。不可称计。佛子。我今为汝说。是菩萨住法云地。于一念顷。于一佛所受三世法藏大法明雨。上一切众生多闻之力。百分不及一。乃至算数譬喻所不能及。如一佛所闻。十方世界微尘诸佛。皆能受持大法明雨。复能过此无量无边。于一念顷。亦能受持。是故名为法云地。<br>　　 佛子。菩萨摩诃萨。住法云地。自从愿力生大慈悲。福德智慧。以为密云。现种种身。为杂色云。通明无畏。以为电光。震大雷音。说法降魔。一念一时。能于上所说微尘世界。皆悉周普。以雨善法甘露法雨。灭诸众生随心所乐无明所起烦恼焰故。是故名为法云地。<br>　　 复次佛子。菩萨摩诃萨。住法云地。于一世界。从兜率天来下。乃至示大涅槃。一切佛事。随所度众生。皆现神力。若二若三。乃至如上微尘数世界。又复过是百千万亿阿僧祇世界。从兜率天来下。乃至示大涅槃。一切佛事。随所度众生。皆现神力。是菩萨住此地。于智慧中。得上自在力。或以狭国为广。广国为狭。或以垢国为净。净国为垢。如是一切世界。皆有神力。是菩萨或于一微尘中。置三千大千世界铁围山川。而不迫迮。或二或三。乃至不可说不可说世界诸庄严事。示入一尘。或以一世界庄严事。示不可说不可说世界。或以不可说不可说世界众生。置一世界中。而不迫迮。或以一世界众生。置不可说不可说世界中。或以不可说不可说世界。入一尘中。而不恼众生。或于一尘中。示一切佛神通力庄严之事。或于一念中。现不可说不可说世界微尘数身。于一身中。示无量手。以一一手。执恒沙莲华。以散诸佛。杂香。末香。幡盖。宝物。如是一切庄严之具。皆以手执。供养诸佛。于一一身。亦复如是。又一一身化微尘数头。于一一头。有尘数舌。以是神力。赞叹诸佛。如是等事。于念念中。遍满十方。于念念中。以神通力。无量世界。示得佛道转法轮。乃至大般涅槃。于三世中。以神通力。示现无量身。于自身中。现无量佛。无量佛土庄严事。于自身中。示一切世界成坏事。或于一毛孔。出一切风。而不恼众生。或以无量无边世界。为一海水。此海水中。作大莲华形。色光明遍无量无边世界。于中示菩提树庄严妙事。乃至示得一切种智。或自身中现一方世界摩尼宝珠。日月星宿。一切光明。乃至十方所有光明。亦复如是。或口嘘气。能令十方无量世界悉大震动。不令众生有恐畏想。或示十方世界水劫尽。风劫火劫尽。而众生身随意庄严。或于自身示作如来身。或于如来身示作自身。如来身作己佛国。己佛国作如来身。佛子。菩萨摩诃萨。在法云地。神变如是。又余无量神力自在。<br>　　 尔时会中诸菩萨。天龙夜叉乾闼婆阿修罗迦楼罗紧那罗摩睺罗伽。四天王。释提桓因。梵天王。自在天子。净居天等。各作是念。若菩萨神通力。智慧力。如是无量无边。佛复云何。<br>　　 时解脱月菩萨。知大众心所念。问金刚藏菩萨言。佛子。今诸大众。闻是菩萨神通智慧力。堕在疑网。汝今当断一切疑惑。示菩萨神通庄严妙事。<br>　　 时金刚藏菩萨。即入一切佛国体性三昧。时诸大众天龙夜叉乾闼婆阿修罗迦楼罗紧那罗摩睺罗伽。四天王。释提桓因。梵天王。自在天子。净居天等。皆自见知。入金刚藏菩萨身中。于其身内。见三千大千世界庄严众事。若满一劫。说不可尽。于中见佛道场树。其茎周围十万三千大千世界。高百万三千大千世界。覆三千亿三千大千世界。称树高广有师子座。其座上有佛。号一切智王如来。一切大众。咸皆见佛坐在座上。其中所有庄严。上妙供养之具。满一劫说亦不可尽。金刚藏菩萨。示现如是大神力已。还令大众各在本处。一切众会生希有想。默然一心观金刚藏。<br>　　 时解脱月菩萨问金刚藏菩萨言。佛子。是三昧有大势力。甚为希有。是三昧者所号云何。答言。是三昧名一切佛国体性。问言。是三昧所有势力境界云何。答言。佛子。若菩萨摩诃萨。善修成就是三昧力者。能以如是无量恒沙世界微尘数三千大千世界。于身中现。复过是数。菩萨在法云地。得如是无量无边百千万亿诸大三昧。是故菩萨住此地中。身身业难可测知。口口业难可测知。意意业难可测知。神力自在难可测知。观三世法难可测知。诸三昧行入难可测知。智力难可测知。游戏诸解脱难可测知。变化所作神力所作如意所作难可测知。乃至举足下足菩萨住善慧地者不能测知。佛子。菩萨法云地如是无量。若广说者。无量无边阿僧祇劫。不能得尽。<br>　　 解脱月言。佛子。若菩萨行处力神通力如是者。佛行处力神通力复云何。答言。佛子。譬如有人见一块土。而作是言。无量无边世界地性为多此耶。汝所问者。我谓如是。如来无量智慧。云何以菩萨智慧而欲测量。佛子。如人取四天下地性少分余者极多。菩萨法云地。于无量劫但可说闻。何况如来地。我今当说令汝知之。佛现为证。如十方无量无边世界微尘等诸佛世界。十地菩萨。皆满其中。是诸菩萨有无量无边业。修习菩萨功德智慧禅定。于如来功德智慧力百分不及一。百千万亿分不及一。乃至算数譬喻所不能及。佛子。是菩萨随顺如是智慧。顺如来身口意。不舍诸菩萨三昧。勤心供养一切诸佛。于一一劫。以一切供具。供养无量无边诸佛。能悉具受诸佛神力。转复明胜。是菩萨于法性问难。无能胜者。乃至无量无边百千万亿劫不可穷尽。佛子。譬如天金。以摩尼珠众宝间错。为自在天王严身之具。其余诸天所不能及。亦无夺者。菩萨住十地。智慧善根。从初地乃至九地所不能及。菩萨住是地。得大智照明。随顺一切智故。其余智慧所不能坏。譬如大自在天王光明。能令众生身心清净。一切生处众生光明所不能及。菩萨摩诃萨亦如是。住法云地智慧光明。一切声闻辟支佛所不能及。乃至九地菩萨亦不能及。是菩萨住是地中。能令无量众生。住一切智道。佛子。菩萨住是地。十方诸佛为说三世智慧。法界智慧。一切世界智慧。普照住持一切世界智慧。大慈大悲普覆一切众生智慧。举要言之。具足为说至一切智道。<br>　　 佛子。是名菩萨摩诃萨第十法云地。菩萨住是地。多作摩醯首罗天王。智慧明达。善说声闻辟支佛菩萨波罗蜜。于法性中。有问难者。无能令尽。所作善业。布施爱语利益同事。皆不离念佛。不离念法。乃至不离念具足一切种智。常作是念。我当于一切众生。为首为胜。乃至于一切众生。为依止者。若欲如是勤行精进。于一念中。得无量百千万亿那由他不可说不可说世界微尘数三昧。乃至示尔所微尘数菩萨。以为眷属。若以愿力。神通自在。复过是数。所谓诸行上妙供具。信解起业。若身若口若光明。若诸根。若如意足。若音声。若行处。乃至若干百千万亿劫。不可称数。 <br>　　 佛子。是菩萨十地次第顺行。趣向一切种智。如从阿耨达池四河流出。满足四天下无有穷尽。乃入大海。菩萨亦如是。从菩萨出于善根大愿之水。以四摄法。满足众生。而不穷尽。乃至一切种智。<br>　　 佛子。是菩萨十地因佛智故。而有差别。如因大地有十大山王。何等为十。所谓雪山王。香山王。轲梨罗山王。仙圣山王。由乾陀山王。马耳山王。尼民陀罗山王。斫迦罗山王。宿慧山王。须弥山王。如雪山王。一切药草集在其中。而不可尽菩萨亦如是。住欢喜地。一切世间经书技艺文颂咒术。集在其中。无有穷尽。如香山王一切诸香集在其中。而不可穷尽。菩萨亦如是。住离垢地。持戒头陀威仪助法集在其中。无有穷尽。如轲梨罗山王。但以宝成。集诸妙华。取不可尽。菩萨亦如是。住于明地。集一切世间禅定神通解脱三昧。问不可尽。如仙圣山王。但以宝成。多有五通圣人。不可穷尽。菩萨亦如是。住于焰地。集令众生。入道因缘。种种问难。不可穷尽。如由乾陀山王。但以宝成。集夜叉大神。不可穷尽。菩萨亦如是。住难胜地。集一切自在如意神通。说不可尽。如马耳山王。但以宝成。集众妙果。取不可尽。菩萨亦如是。住现前地。集深因缘法。说声闻果。不可穷尽。如尼民陀罗山王。但以宝成。集一切大力龙神。不可穷尽。菩萨亦如是。住远行地。集种种方便智慧。说辟支佛道。不可穷尽。如斫迦罗山王。但以宝成。集心自在者。不可穷尽。菩萨亦如是。住不动地。集一切菩萨自在道。说世间性。不可穷尽。如宿慧山王但以宝成。集大神通。诸阿修罗。无有穷尽。菩萨亦如是。住善慧地。集转众生行智。说世间相。不可穷尽。如须弥山王。但以宝成。集诸天神。无有穷尽。菩萨亦如是。住法云地。集如来十力。四无所畏。说诸佛法。不可穷尽。是十宝山同在大海。因大海水。有差别相。菩萨十地亦如是。同在佛智。因一切智故。有差别相。<br>　　 佛子。譬如大海以十相故。名为大海。无有能坏。何等为十。一渐次深。二不受死尸。三余水失本名。四一味。五多宝。六极深难入。七广大无量。八多大身众生。九潮不失时。十能受一切大雨。无有盈溢。菩萨地亦如是。以十因缘故。无有能坏。何等为十。欢喜地中。渐生坚固愿。离垢地中。不与破戒共宿。明地中。舍诸假名。焰地中。于佛得一心不坏净信。难胜地中。生世间无量方便神通。起世间事。现前地中。观甚深因缘法。远行地中。以大广心。善观诸法。不动地中。能起大庄严示现。善慧地中。能得深解脱。通达世间行。如实不失。法云地中。能受一切诸佛大法明雨。<br>　　 佛子。譬如大摩尼宝珠。有十事能与众生一切宝物。何等为十。一出大海。二巧匠加治。三转精妙。四除垢秽。五以火炼治。六众宝庄严。七贯以宝缕。八置琉璃高柱。九光明四照。十随王意雨众宝物。菩萨发菩提心宝。亦有十事。何等为十。一初发心布施离悭。二修持戒头陀苦行。三以诸禅定解脱三昧令转精妙。四以道行清净。五炼以方便神通。六以深因缘法庄严。七以种种深方便智慧贯穿。八置神通自在幢上。九观众生行。施多闻智慧光明。十诸佛授智职。于一切众生。能为佛事。堕在佛数。<br>　　 佛子。是菩萨所行集一切智慧功德法门品。若不深种善根。不能得闻。问言。佛子。若得闻者。是人为得几所福。答言。随佛所有智慧势力。如是发萨婆若心所缘摄福德。是人得闻此法门。所得福德亦复如是。何以故。若无菩萨心。闻是法门。不能信解受持。何况以身修习能成其事。是故当知。是人随顺一切种智。得闻信解。受持修行。<br>　　 说是品时。十方世界。十亿佛国。微尘数世界。六种十八相动。以佛神力法如是故。诸天雨华。末香。璎珞。宝衣。幡盖。庄严身具。雨天妓乐歌颂而下。复有大音。赞叹十地殊胜之事。如此世界四天下他化自在天王宫说十地。十方一切世界皆亦如是。以佛神力故。十方过十亿佛国。微尘数刹。有十亿佛国。微尘数菩萨。诣此世界。遍满虚空。皆作是言。善哉善哉。金刚藏。善说菩萨十地之法。佛子。我等皆名金刚藏。发金刚德世界。金刚幢佛所来。所经历处。皆说是经。众会如是。言辞义趣亦如是。我等以佛神力故。来证是事。如我至此。十方一切世界。他化自在天王宫摩尼宝殿。皆有十亿佛国。微尘数菩萨。往为作证。亦复如是。<br>　　 时金刚藏菩萨。观察十方。观察一切大众。观察法界。赞叹初发萨婆若心。示菩萨境界。净菩萨行力。摄一切种智。随众生说。除一切世间垢秽。与众生一切种智因缘。示不可思议智慧庄严事。赞叹一切菩萨功德差别相。欲令诸地转胜明。显示众生故。承佛神力。以偈颂曰。 <br>　　 诸菩萨所行　　乐于善寂灭 <br>　　 其心无所著　　犹若如虚空 <br>　　 除贪恚痴垢　　安住于道智 <br>　　 如是无上行　　愿乐欲听闻 <br>　　 如是诸菩萨　　在于无量劫 <br>　　 勤心常修习　　一切诸善根 <br>　　 供养无量佛　　辟支阿罗汉 <br>　　 为利众生故　　乃生菩提心 <br>　　 精进持戒行　　头陀除离垢 <br>　　 修善忍转妙　　惭愧威德满 <br>　　 福慧因缘故　　胜远心明净 <br>　　 深乐于佛智　　同佛生菩提 <br>　　 供养于一切　　十方三世佛 <br>　　 如虚空等国　　悉皆令清净 <br>　　 一切法平等　　善悉通达故 <br>　　 为度诸众生　　发于菩提心 <br>　　 诸菩萨如是　　生是无量心 <br>　　 至于欢喜地　　息恶乐布施 <br>　　 得诸本愿力　　增广慈悲心 <br>　　 深行十善道　　能到离垢地 <br>　　 戒闻功德备　　慈心愍世间 <br>　　 永离诸垢秽　　深心常清净 <br>　　 普观诸世间　　三毒火炽然 <br>　　 如是之大士　　入第三明地 <br>　　 观三界皆空　　无常亦如病 <br>　　 如痈如疮箭　　无量苦常然 <br>　　 见诸有为过　　贪乐佛功德 <br>　　 得佛智明焰　　入于第四地 <br>　　 成就于念慧　　得至于道智 <br>　　 在此地供养　　百千诸如来 <br>　　 常能思惟念　　诸佛无量德 <br>　　 得入于一切　　世间难胜地 <br>　　 能以慧方便　　种种而示现 <br>　　 诸有所为作　　以利于世间 <br>　　 供养于诸佛　　行益众生事 <br>　　 无生法在前　　得入现前地 <br>　　 菩萨诸所行　　一切世难知 <br>　　 常无有我心　　有无皆悉离 <br>　　 诸法先空寂　　十二缘故行 <br>　　 善了此微妙　　入于远行地 <br>　　 行慧方便等　　得法寂灭相 <br>　　 如是之大士　　难知难可及 <br>　　 为欲令世间　　得善寂灭故 <br>　　 还起修诸行　　种种福德事 <br>　　 普入于众生　　种种心行处 <br>　　 如是能得入　　如空不动地 <br>　　 大智诸菩萨　　善能悉具行 <br>　　 种种诸智业　　得十自在力 <br>　　 能以无有量　　无边限诸身 <br>　　 普现十方界　　而为说妙法 <br>　　 善达于世界　　及诸众生性 <br>　　 如是大慈悲　　能入善慧地 <br>　　 第一妙净智　　善观诸世间 <br>　　 缕线烦恼业　　甚深诸难处 <br>　　 为度是等故　　得诸佛法藏 <br>　　 善说第一义　　悉无所违错 <br>　　 如是次第行　　具足诸善法 <br>　　 乃至于九地　　所修习福慧 <br>　　 欲得诸佛力　　第一深妙利 <br>　　 乃于一切佛　　得受智职位 <br>　　 先得无数定　　智行极广大 <br>　　 最后得难坏　　诸智位三昧 <br>　　 若能得如是　　益智位三昧 <br>　　 一切宝庄严　　莲华王即出 <br>　　 菩萨称莲华　　现身坐其上 <br>　　 余华诸菩萨　　咸共一心视 <br>　　 尔时大菩萨　　从身放无量 <br>　　 百千亿光明　　灭诸世间苦 <br>　　 然后顶上出　　百千亿光明 <br>　　 普照十方界　　诸佛大众会 <br>　　 于上虚空中　　化成光明网 <br>　　 供养诸佛已　　入诸佛足下 <br>　　 时一切如来　　及诸大士等 <br>　　 各知某菩萨　　得受于智职 <br>　　 如是一切佛　　放眉间光明 <br>　　 名益一切智　　入此菩萨顶 <br>　　 一切无量佛　　与此菩萨职 <br>　　 犹如转轮王　　授于太子位 <br>　　 时十方世界　　普皆大震动 <br>　　 乃至阿鼻等　　诸苦皆除灭 <br>　　 菩萨具一切　　智慧得是职 <br>　　 如是名为到　　无上法云地 <br>　　 住于是地中　　智慧无边限 <br>　　 善知度一切　　世间诸因缘 <br>　　 入色无色法　　欲色无色界 <br>　　 能知于众生　　国土及法性 <br>　　 又能入可数　　不可数法中 <br>　　 乃至能观察　　虚空无量性 <br>　　 又此地悉知　　菩萨变化事 <br>　　 诸佛威神力　　微细智密事 <br>　　 又能悉通达　　一切诸劫数 <br>　　 于一微尘中　　观见诸世界 <br>　　 一切诸如来　　于此无上地 <br>　　 初生及出家　　得道转法轮 <br>　　 示入于涅槃　　皆随顺于智 <br>　　 寂灭妙解脱　　悉得于此地 <br>　　 此地诸大士　　忆念力大故 <br>　　 诸佛大法雨　　皆悉能受持 <br>　　 譬如大海水　　能持龙王雨 <br>　　 诸佛广大法　　菩萨受亦尔 <br>　　 若于一佛所　　一时听受法 <br>　　 十方无量土　　微尘数众生 <br>　　 皆多闻总持　　成于声闻乘 <br>　　 不如是菩萨　　算数所不及 <br>　　 以无量智慧　　及先大愿力 <br>　　 能于一念中　　遍满无量国 <br>　　 雨甘露法雨　　灭诸烦恼火 <br>　　 是故诸如来　　名为法云地 <br>　　 大士住此地　　供养诸佛具 <br>　　 过诸天所有　　普示大神力 <br>　　 示众转胜力　　过是数无量 <br>　　 若人欲思量　　迷闷不能解 <br>　　 大智住此地　　举足下足事 <br>　　 一切诸菩萨　　乃至于九地 <br>　　 皆悉不能知　　何况余众生 <br>　　 三世诸声闻　　及与辟支佛 <br>　　 住此诸佛示　　一切智慧事 <br>　　 亦与令通达　　三世无碍智 <br>　　 示法性寂灭　　亦示种种变 <br>　　 一切诸世界　　所有众生类 <br>　　 所行一切法　　深微隐远事 <br>　　 一切佛功德　　次第示令知 <br>　　 菩萨住此地　　能以大供具 <br>　　 供养十方佛　　遍一切世界 <br>　　 一切诸世间　　所有众生类 <br>　　 其余诸供具　　皆所不能及 <br>　　 智者住此地　　皆能破一切 <br>　　 无明诸闇冥　　开示以佛道 <br>　　 如自在天王　　光灭众热恼 <br>　　 佛子智光明　　灭恶亦如是 <br>　　 住是地多作　　三界自在王 <br>　　 通达诸智慧　　善以三乘位 <br>　　 能于一念中　　得无量三昧 <br>　　 能见十方佛　　其数亦如是 <br>　　 金刚藏菩萨　　告诸大士言 <br>　　 我今略解说　　十地之妙行 <br>　　 若广演说者　　千亿劫不尽 <br>　　 是则名清净　　诸大菩萨地 <br>　　 为得佛智故　　住于十地中 <br>　　 安住不移动　　犹如大山王 <br>　　 初地具一切　　经书诸技术 <br>　　 犹如雪山中　　积聚众药草 <br>　　 持戒及多闻　　在于二地中 <br>　　 犹如香山王　　集一切香物 <br>　　 如轲梨罗山　　多积诸宝华 <br>　　 明地集闻智　　禅定亦如是 <br>　　 焰地多积集　　入道法不坏 <br>　　 如仙圣山中　　善寂所游止 <br>　　 五地诸神通　　无能得及者 <br>　　 如由乾陀山　　多集夜叉众 <br>　　 六地善分别　　诸果无穷尽 <br>　　 犹如马耳山　　妙果无有量 <br>　　 七地方便慧　　无有能及者 <br>　　 如尼民陀山　　诸龙王盈满 <br>　　 住于八地中　　自在智无量 <br>　　 如斫迦罗山　　多心自在者 <br>　　 九地心清净　　说法无障碍 <br>　　 犹如宿慧山　　阿修罗所止 <br>　　 十地诸佛力　　功德无穷尽 <br>　　 如须弥山王　　集一切天众 <br>　　 又复初地中　　发于广大愿 <br>　　 二地持戒品　　三地假名坏 <br>　　 第四地专一　　五地众妙事 <br>　　 六地甚深相　　七地广大心 <br>　　 八地中种种　　庄严诸神通 <br>　　 九地思妙智　　能过一切世 <br>　　 十地能受持　　诸佛大法雨 <br>　　 菩萨行大海　　难动不可尽 <br>　　 发心出世间　　得入于初地 <br>　　 二地净持戒　　三地修诸禅 <br>　　 四地道行净　　五炼方便慧 <br>　　 六因缘庄严　　七深方便慧 <br>　　 八到琉璃幢　　九地观众生 <br>　　 一切险难处　　智慧光普照 <br>　　 十地受智职　　如珠随王意 <br>　　 如是次第净　　菩提心妙宝 <br>　　 十方诸世界　　所有微尘数 <br>　　 可于一念中　　计知其多少 <br>　　 可以一毫末　　数知于虚空 <br>　　 诸佛大功德　　无量不可尽</p>
<div class="jwbt-box"><div class="jwbt"><a name=j0083-03-28><a href="0083-03.htm#MENU-top">大方广佛华严经卷第二十九</div></a></a>
<div class="jwbtbm"><a name=j0083-03-29><a href="0083-03.htm#MENU-top">十明品第二十三</div></div></a></a>
<p>　　 尔时普贤菩萨摩诃萨告诸菩萨言。佛子。菩萨摩诃萨有十种明。何等为十。此菩萨摩诃萨。悉知三千大千世界众生心念。所谓善心。不善心。无记心。广心。狭心。恶心。胜心。顺生死心。背生死心。声闻心。缘觉心。菩萨心。声闻行心。缘觉行心。菩萨行心。天心。龙心。夜叉心。乾闼婆心。阿修罗心。迦楼罗心。紧那罗心。摩睺罗伽心。人心。非人心。地狱心。畜生心。饿鬼心。阎罗处众生心。诸难处众生心。如是等无量种种众生心。悉分别知。如是等百世界。千世界。百千世界。亿世界。百亿世界。千亿世界。百千亿世界。乃至百千亿那由他世界。广说乃至不可说不可说佛刹微尘数世界众生。悉能分别知其心念。佛子。是为菩萨摩诃萨第一善知他心智明。<br>　　 佛子。菩萨摩诃萨。悉知无量无数不可说不可说佛刹微尘数世界众生。死此生彼。善恶诸趣。若好若丑。若垢若净。若黑若白。如是等无量种种众生。天龙夜叉乾闼婆阿修罗迦楼罗紧那罗摩睺罗伽人非人。微细众生。小众生。中众生。大众生。胜众生。如是等无量种种众生。死此生彼。菩萨摩诃萨。以无障碍明净天眼。悉能照见。随其业报所受苦乐。种种业。种种行。种种思愿。种种见。如业境界。如所回转。悉能睹见。佛子。是为菩萨摩诃萨第二无碍天眼智明。<br>　　 佛子。菩萨摩诃萨。忆宿命事。或自或他。悉能忆念。无量无数不可说不可说佛刹。微尘数世界众生。过去无量无数不可说不可说佛刹。微尘数劫事。如是生。如是名姓。如是食。如是苦乐。悉能了知。又忆过去无量无数不可说不可说佛刹。微尘数诸佛。如是名号。如是眷属。如是父母。如是侍者。如是声闻。如是最胜二大弟子。如是舍离王都。出家求道。如是菩提树下结跏趺坐得最正觉。如是住处。如是床座。如是说法。如是化度。如是寿命。如是作佛事已。入无余涅槃。佛灭度后。正法如是久住。悉能忆念。过去无量无数不可说不可说佛刹。微尘数佛。从初发心出生愿行。恭敬供养无量诸佛。教化调伏一切众生。大众眷属。转净法轮。随其寿命。示现神力。自在变化。无余涅槃。庄严塔庙。长养善根。乃至法住。佛子。是为菩萨摩诃萨第三深入过去际劫无碍宿命智明。<br>　　 佛子。菩萨摩诃萨。深入未来际劫。乃至无量无数不可说不可说佛刹。微尘数世界众生。未来生死。流转三有。知众生业。知众生报。知众生善。知众生不善。知众生出。知众生不出。知众生定。知众生不定。知众生正定。知众生邪定。知众生有使善根。知众生无使善根。知众生具足善根。知众生不具足善根。知众生摄取善。知众生摄取不善。知众生积集善。知众生积集不善。知众生积集恶法。知众生不积集恶法。知未来无量无数不可说不可说佛刹。微尘数世界诸佛。如是名号。如是眷属。如是父母。如是侍者。如是声闻。如是最胜二大弟子。如是舍离王都。出家求道。如是菩提树下结跏趺坐得最正觉。如是住处。如是床座。如是说法。如是化度。如是寿命。如是作佛事已。入无余涅槃。佛灭度后。正法如是久住。悉知未来无量无数不可说不可说佛刹。微尘数佛。从初发心出生愿行。恭敬供养无量诸佛。教化调伏一切众生。大众眷属。转净法轮。随其寿命。示现神力自在变化。无余涅槃。庄严塔庙。长养善根。乃至法住。佛子。是为菩萨摩诃萨第四深入未来际劫无碍智明。<br>　　 佛子。菩萨摩诃萨。出生无碍天耳。清净广大具足。不可称量。修习得证。明净离障。了达决定。菩萨成就无碍天耳。十方远近一切音声。欲闻不闻自在随意。于东方无量无数不可说不可说佛刹。微尘数诸如来。应供等正觉所说。所发。所开。所示。所制。所调伏。所教化。所念。所分别。所教。深妙善解。无量清净方便。如是一切悉能闻持。善义善味。随众。随人。随音声。随智。随识。随所化度所得功德。随境界。随所依。随出道。悉能闻持。无有忘失。广说妙法。度脱一切。乃至不失一句一味。如东方。一切十方亦复如是。佛子。是为菩萨摩诃萨第五无碍清净天耳智明。<br>　　 佛子。菩萨摩诃萨。安住无畏神力智明。逮得自在无作神力。平等神力。广大神力。无量神力。无依神力。念至神力。不转神力。不退转神力。无尽神力。不可坏神力。长养神力。随顺行神力。若闻十方无量阿僧祇世界。无边世界。无分齐世界。不可称量世界。不可思议世界。不可度量世界。乃至不可说不可说佛刹。微尘等一切世界现在诸佛。闻已悉能往诣彼诸佛所。恭敬礼拜。赞叹供养。深知如来清净佛刹。种种庄严。种种功德。无量功德。皆悉充满。示现无量自在。无量境界。赞叹一切如来恭敬供养。示现其身。悉在十方一切佛所。亦不离此。而往到彼。悉自了知。诣诸佛所。恭敬礼拜。赞叹供养。问菩萨法。出生佛智。见诸佛刹眷属变化。知说法相。知佛刹相。悉无所著。于一切事。皆悉究竟。到于彼岸。无损神力。速遍十方一切世界。无佛不见。无法不闻。无众不知。常闻正法。未曾断绝。乐求佛法。胜愿成满。具足修习普贤菩萨无量诸行。佛子。是为菩萨摩诃萨第六安住无畏神力智明。<br>　　 佛子。菩萨摩诃萨。于无量无数不可说不可说佛刹。微尘数世界众生音声语言。悉能了知。所谓中国言音。边国言音。天言音。龙言音。夜叉言音。乾闼婆言音。阿修罗言音。迦楼罗言音。紧那罗言音。摩睺罗伽言音。人言音。非人言音。如是等不可说不可说种种众生言音不同。菩萨摩诃萨悉能了知。善分别知。入一切施设。深入解了一切世谛。悉知种种诸言音法。分别了知诸言音法。入一切种种言音大海。菩萨摩诃萨随其所入。游行世界。悉能了知此世界中众生之性。知其性已。悉解一切诸言音法。如日天子出照一切色。令有眼者。悉见色相。菩萨摩诃萨亦复如是。悉入一切诸言音云。善知一切诸言音法。佛子。是为菩萨摩诃萨第七分别一切言音智明。<br>　　 佛子。菩萨摩诃萨知一切色。法不生色。无种种色。无虚妄色。无青黄赤白等形色。而菩萨摩诃萨入深法界。住持变化种种形色。无量色。明净色。清净色。普现色。似彼色。普照色。所得色。无染污色。具足相色。清净相色。离恶色。大力色。尊重色。无穷色。无尽色。杂色。端严色。不可称量色。善学色。善长养色。成熟色。随化度色。无碍色。明彻色。离垢色。澄静色。正身色。不可思议方便色。不可坏色。最胜色。离曀色。离暗色。牢强色。善杂色。功德相色。姿好色。大我色。境界色。善调伏色。清净正直色。上色。胜广色。不可断色。无所依色。无等色。充满不可说佛刹色。长养色。最坚固色。胜色。恶色。胜功德色。随悕望色。清净性色。常善色。善决定色。无障色。虚空明净色。清净长养色。无垢色。离尘色。离种种尘色。善示现色。普应现色。随时示现色。寂静色。离欲色。功德福田真实色。安隐色。离恐怖平等威仪色。超越智慧色。无碍身色。遍游行身色。离愚痴色。大慈等起色。大悲受持色。出正趣色。具足功德力色。随正念色。无量宝色。明净藏色。令一切众生欢喜色。一切智门色。欢喜眼色。一切宝庄严无比色。不著心色。不坚固色。住持自在色。种种神力自在色。如来家生色。无比色。充满法界色。随众往诣色。种种色。具足色。善行色。随化究竟色。见无厌足色。无量杂光色。放无量阿僧祇焰光色。不可说种种光色。不可思议香光普熏三界色。不可量日光焰色。不可称月形像色。放无量乐华云色。种种宝华鬘庄严云色。过一切世间一切香焰普熏色。出生一切如来功德藏色。无量音声广说一切法显现色。一切种行具足普贤菩萨色。佛子。菩萨摩诃萨。入无色法界。住持变化种种形色。随所应故。所谓见教化。正念教化。转法轮教化。随时教化。念念教化。亲近教化。随逐教化。神力教化。种种自在教化。不可思议大神变教化。悉能度脱一切众生。佛子。是为菩萨摩诃萨第八出生无量阿僧祇色身庄严智明。<br>　　 佛子。菩萨摩诃萨。悉知诸法无有名字。知一切法悉无有性。知一切法无来无去。知一切法别异。知一切法无别异。知一切法不二非不二。知一切法无我。知一切法无比。知一切法不生。知一切法不灭。知一切法无所从来去无所至。知一切法无坏。知一切法不实。知一切法非不实。知一切法一相无相。知一切法非有。知一切法非无。知一切法非法。知一切法非非法。知一切法非语言。知一切法。非非语言。知一切法非业。知一切法非非业。知一切法非报。知一切法非无报。知一切法非作。知一切法非不作。知一切法非第一义。知一切法非不第一义。知一切法非出。知一切法非不出。知一切法非量。知一切法非无量。知一切法非世间。知一切法不离世间。知一切法非因生。知一切法非无因生。知一切法非定色。知一切法非不定色。知一切法不具足色。知一切法非不具足色。知一切法不出生死。知一切法非不出生死。知一切法非虚妄。知一切法非不虚妄。知一切法非方便。知一切法非不方便。菩萨摩诃萨。知如是诸法故。不著世谛。不著第一义谛。不虚妄取诸法。不起诸文字。随顺寂灭性。不舍一切愿。见第一实义。决定知诸法。兴无量法云。普雨一切甘露法雨。入不可说方便。度不可说方便。从无尽辩才。广说如实义。不违真法。善巧方便说一切法。辩才无尽。成就大慈悲。无文字境界。出生文字。义不坏文字性。观察诸法悉从缘起。无所染著。解了一切诸语言法。开发示导。称扬显现。具足清净。灭众疑网。摄取众生。不舍实法。于不二法。而不退没。具足成就无碍法门微妙音声。普雨法雨。未曾失时。佛子。是为菩萨摩诃萨第九一切诸法真实智明。<br>　　 佛子。菩萨摩诃萨。于念念中。入灭一切法三昧正受。而不退转。亦不舍菩萨事。不舍大慈悲心。不舍诸波罗蜜。善能分别诸佛刹土。而无厌足。不舍大愿。度脱众生。不舍转法轮。不舍教化调伏众生。不舍供养恭敬一切诸佛。不舍一切诸法自在法门。不舍常见一切诸佛。不舍常闻诸佛正法。悉能出生一切无碍法。知一切法皆悉平等。具足成就一切诸佛胜法诸愿。深入一切佛刹。究竟一切诸佛种性彼岸。于一切世界。悉能善学一切所学。一切法相深入法相。善知诸法悉从缘起。了一切法无有真实。随顺世间诸语言法。于一切法无所染著。随其所应。方便演说一切诸法。菩萨摩诃萨。于一切法灭尽正受。或住一劫或住百劫。或住百千劫或住亿劫。或住百亿劫。或住百千亿劫。或住亿那由他劫或住百亿那由他劫。或住千亿那由他劫。或住百千亿那由他劫。或住无量劫。或住无边劫。或住阿僧祇劫。或住不可思议劫。或住不可称量劫。或住无分齐劫。或住不可说不可说劫。常在灭一切法三昧正受。颜容无异。体无羸损。亦不坏散。不可烧。不可没。不可失。不可尽。于有于无。悉无所作。悉能成办诸菩萨事。广能演说一切诸法。教化众生。未曾失时。长养一切诸如来法。满足一切诸菩萨行。不舍饶益一切众生。应化十方。未曾暂息。不舍普照一切诸趣。于正受地。寂然不动。佛子。是为菩萨摩诃萨第十一切诸法灭定智明。菩萨摩诃萨安住此明。一切天人不能思议。一切世间不能思议。声闻缘觉不能思议。下地菩萨不能思议。身口意业不可思议。一切三昧自在不可思议。智慧境界不可思议。唯有如来乃能演说此人功德。余无能说。<br>　　 佛子。是为菩萨摩诃萨十种智明。此菩萨摩诃萨住此智明。悉得三世无碍智明。 </p>
<div class="jwbt-box"><div class="jwbtbm"><a name=j0083-03-30><a href="0083-03.htm#MENU-top">十忍品第二十四之一</div></div></a></a>
<p>　　 尔时普贤菩萨摩诃萨。复告诸菩萨言。佛子。菩萨摩诃萨成就十种忍。能得一切无碍忍地。又得一切诸佛无尽无碍之法。何等为十。所谓随顺音声忍。顺忍。无生法忍。如幻忍。如焰忍。如梦忍。如响忍。如电忍。如化忍。如虚空忍。佛子。是为菩萨摩诃萨十种忍。过去诸佛已说。未来诸佛当说。现在诸佛今说。<br>　　 佛子。何等为菩萨摩诃萨随顺音声忍。若闻真实法。不惊。不怖。不畏。信解受持。爱乐顺入。修习安住。佛子。是为菩萨摩诃萨第一随顺音声忍。<br>　　 佛子。何等为菩萨摩诃萨顺忍。佛子。此菩萨随顺寂静。观一切法。平等正念。不违诸法。随顺深入一切诸法。清净直心。分别诸法。修平等观。深入具足。佛子。是为菩萨摩诃萨第二顺忍。<br>　　 佛子。何等为菩萨摩诃萨无生法忍。佛子。此菩萨不见有法生。不见有法灭。何以故。若不生则不灭。若不灭则无尽。若无尽则离垢。若离垢则无坏。若无坏则不动。若不动则寂灭地。若寂灭地则离欲。若离欲则无所行。若无所行则是大愿。若是大愿则住庄严。佛子。是为菩萨摩诃萨第三无生法忍。<br>　　 佛子。何等为菩萨摩诃萨如幻忍。佛子。此菩萨深入诸法皆悉如幻。观缘起法。于一法中。解众多法。众多法中。解了一法。菩萨摩诃萨于彼诸法。分别诸刹。入众生界法界。等观世间。等观佛出入不出入。出生住持。譬若如幻。非象兵马兵车兵步兵。非男非女。非童男童女。非树非叶。非华非果。非地水火风。非昼非夜。非半月一月。非年岁。非百年。非月非日。非劫数。非定非乱。非一非异。非纯非杂。非好非恶。非多非小。非量。非无量。非粗非细。种种众非幻。幻非种种众。但以幻故。示众色像。菩萨摩诃萨亦复如是。观一切世间皆悉如幻。所谓业世间。烦恼世间。佛刹世间。法世间。三世世间。流转世间。成世间。坏世间。行世间。菩萨摩诃萨。观察一切世间悉如幻时。不起众生。不坏众生。不起诸刹。不坏诸刹。不起诸法。不坏诸法。不取过去虚妄相。不作当来。不转当来。现在不住。亦无所著。不观察菩提。不虚妄取菩提。不取佛兴世。亦无佛涅槃。不住大愿。不取清净离生平等。无出无著。出生严净佛刹。决定知真法。出生众生界。分别知众生。决定知法界。住正法不动。等入三世。而亦不违分别三世。出生阴入。除灭所依。度脱众生。等观法界无有差别。知一切法非文字。非言说。而亦不舍诸深妙辩。不著化众生。而转法轮。为众生故。受持大悲。度脱一切。说过去因缘。实知诸法。而无所至。佛子。是为菩萨摩诃萨第四如幻忍。<br>　　 佛子。何等为菩萨摩诃萨如焰忍。佛子。此菩萨觉悟一切世间皆悉如焰。如热时焰。无有方处。菩萨摩诃萨。决定了知一切诸法。亦无方处。非内非外。非有非无。非常非断。观一切法。皆悉真实假名施设。非一色。非种种色。非无色地。具足证知一切诸法。佛子。是为菩萨摩诃萨第五如焰忍。<br>　　 佛子。何等为菩萨摩诃萨如梦忍。佛子。此菩萨解一切世间皆悉如梦。譬如梦非世间。非离世间。非欲界。非色界。非无色界。非生非死。非净非秽。非清非浊。而有示现。如是菩萨摩诃萨。觉悟一切世间皆悉如梦。不坏梦。不著梦。梦性寂灭。梦无自性。受持一切法。皆悉如梦。不坏梦。不虚妄取梦。觉悟一切世间皆悉如梦。佛子。是为菩萨摩诃萨第六如梦忍。<br>　　 佛子。何等为菩萨摩诃萨如响忍。佛子。此菩萨出生诸法。善学成就。究竟圣法。得到彼岸。知一切法皆悉如响。分别众声。犹如呼响。而无所至。菩萨摩诃萨解如来音。不从内出。不从外出。不从内外出。彼闻音者。不在内。不在外。亦不在内外。而能出生巧方便智。了声如响悉从缘起。亦不坏法施。深入音声。远离颠倒。善学一切。如帝释后。于一音中。出千妙音。而亦不取虚妄音声。菩萨摩诃萨亦复如是。入离虚妄音声。菩萨摩诃萨如是。入离虚妄法界。出生巧妙方便音声。于无量无边世界。广为众生转净法轮。度脱一切。受持如来广长舌相。出生无量无障碍音。充满十方一切世界。普令众生。悉得开解。发起善根。而音声无转。不可言说。知音声非语言。而随顺语言。亦不染著种种音声。觉悟了知一切音声。佛子。是为菩萨摩诃萨第七如响忍。<br>　　 佛子。何等为菩萨摩诃萨如电忍。佛子。此菩萨不生世间。不死世间。不内世间。不外世间。不行世间。非不行世间。不坏世间。非不坏世间。不趣世间趣。不离世间趣。不等世间。非不等世间。非世间。非离世间。不行菩萨行。而不舍大愿。非实。非虚。所行真实。究竟一切如来正法。能办一切世间诸事。亦不随顺世间流转。亦不受持正法流转。譬如电或日。或月。山树男女。室宅墙壁。大地流水等。皆悉能照。令明净故。譬如水油身宝珠明镜。如是等一切清净色。悉能照明一切净界。电不离明净。明净不离电。电能远照。而电非远近。菩萨摩诃萨亦复如是。能照彼我一切境界。而其智慧不作分别。照现彼我一切境界。如种子中无有根芽茎节枝叶。而能为因。菩萨摩诃萨亦复如是。于不二法中。分别二相。修无碍际。佛子。是为菩萨摩诃萨第八如电忍。若菩萨摩诃萨成就此忍。虽不往诣诸如来所。而悉普现一切佛刹。不起此世界。不至一切世界。菩萨现身遍一切世界。如电光现。游行无碍。普至十方。金刚诸山坚固之物所不能障。具足成就佛家清净身口意业。得无量清净一切色身。<br>　　 佛子。何等为菩萨摩诃萨第九如化忍。佛子。此菩萨知一切世间皆悉如化。所谓一切众生业化。一切众生行化。一切虚妄化。一切苦乐颠倒化。一切妄取化。一切世间无实法化。一切语言道化。一切烦恼化。诸想所起故。调伏众生化。离垢清净故。三世不退转化。无生平等故。菩萨愿化。长养菩萨行故。如来大悲化。除灭众生一切苦故。法轮方便智化。出生无量无畏智辩故。佛子。是为菩萨摩诃萨解知世间离世间化。决定知广大。知无量无际等。知如如。具足成就无量自在。于真实中。而不倾动。悉见一切无有真实。而不坏所行。譬如化不从心起。不住心中。不由业起。亦不受报。非世间生。非世间灭。非法所摄。非法所触。非是久住。非须臾住。非世间行。非离世间。非游诸方。非诸方所摄。非量。非无量。非厌。非无厌。非休息。非无休息。非凡非圣。非净非秽。非生非死。非愚非智。非见非失。不依世间。非法界所摄。非黠慧。非愚蒙。非炽然。非寂灭。非生死。非涅槃。非有非无。如是菩萨摩诃萨处于世间。行菩萨行。受持方便。观察世间皆悉如化。不著世间。亦不著化。不妄取世间。亦不取化。不住世间。不灭世间。不住正法。不随非法。而不舍教化众生。一向正念。具足诸愿。不庄严诸法。亦复不坏诸庄严法。于一切法。悉无所有。悉能具足一切佛法。譬如化非有非无。菩萨摩诃萨亦复如是。安住如化忍中。悉能具足诸佛菩提。饶益众生。佛子。是为菩萨摩诃萨第九如化忍。佛子。若菩萨摩诃萨成就此忍。于一切佛刹。无所依著。譬如化于一切世界。无所倚著。于一切佛法。不虚妄行。譬如化行无所行。离诸颠倒。譬如化非身示现一切身。譬如化。不依色。示现一切色。譬如化不著实际。平等满足自性无性。譬如化非解脱法。悉能示现一切法处。譬如化无处所性。亦非调伏。亦非清净。譬如化离一切神力。往诣一切诸如来所。譬如化不可退转。不生不灭。悉离挂碍。一切诸力金刚诸山所不能障。<br>　　 佛子。何等为菩萨摩诃萨第十如虚空忍。佛子。此菩萨解一切法界。犹如虚空。以无性故。譬如虚空。一切世界亦复如是。解一切佛刹无所起故。譬如虚空。一切诸法亦复如是。解无二法故。譬如虚空。一切众生行亦复如是。解行无所行故。譬如虚空。一切佛法亦复如是。解无分别故。譬如虚空。一切佛力亦复如是。解无异故。譬如虚空。一切诸禅亦复如是。解三世故。譬如虚空。一切说法亦复如是。解不可说故。譬如虚空。一切佛身亦复如是。解无碍故。譬如虚空。遍一切处。解一切法。如虚空故。佛子。如是菩萨摩诃萨。解一切法悉如虚空。得虚空等忍智。得虚空等身。得虚空等身业。得虚空等口。得虚空等口业。得虚空等心。得虚空等心业。譬如虚空不生不死。菩萨摩诃萨亦复如是。一切法身。不生不死。譬如虚空不可破坏。菩萨摩诃萨亦复如是。智慧诸力不可破坏。譬如虚空一切世间之所依止。而无所依。菩萨摩诃萨亦复如是。一切诸法之所依止。而无所依。譬如虚空不生不灭。悉为一切生灭所依。菩萨摩诃萨亦复如是。非向非成。令一切众生。皆悉清净。譬如虚空非方非非方。而能示现诸海分际。菩萨摩诃萨亦复如是。非业非业报。而能演说一切生死大海分际。譬如虚空非行非住。而能示现种种威仪。菩萨摩诃萨亦复如是。非行非住。而能分别一切诸行。譬如虚空非色非无色。而能示现百千诸色。菩萨摩诃萨亦复如是。非世间色。非离世间色。而能示现一切诸色。譬如虚空非久住非须臾住。菩萨摩诃萨亦复如是。非久趣向非须臾趣向。能广演说一切菩萨之所住行。譬如虚空非净非秽。菩萨摩诃萨亦复如是。非世间障覆。亦非清净。譬如虚空一切世间皆谓现前实非现前。菩萨摩诃萨亦复如是。一切诸法现菩萨前。而于菩萨无所现前。譬如虚空住一切处。而虚空无分齐。菩萨摩诃萨亦复如是。住一切法。而菩萨心无有分齐。何以故。菩萨摩诃萨。思惟自己善根。犹如虚空。善根清净。善根具足。善根平等。善根一分。善根寂灭。善根一味。善根一量。善根清净。如虚空色善根。趣一切道。不忘一切法。得一切不坏法。游行一切刹。具足一切身。而于诸身。悉无所著。普于十方。永离痴惑。具足成就不可坏力。满足一切功德境界。得一切种法。得深乐法。得虚空等金刚善根。出生一切诸妙音声。一切世间常转法轮。未曾失时。佛子。是为菩萨摩诃萨第十如虚空忍。若菩萨摩诃萨成就此忍。得无来身。以无去故得不生身。以不灭故。得不聚身。以无散坏故。得具足不实身。以无真实故。得一相身。以无相故。得无量身。以佛力无量故。得平等身。以如相故。得不可坏身。以等观三世故。得至一切处身。以净眼普照无障碍故。得离欲际身。以一切法无合散故。得虚空际功德藏。以无尽故。得无穷尽平等法辩。以一切法性如虚空一性故。得无量无碍。微妙音声。以无碍如虚空故得清净具足一切菩萨行巧妙方便。以一切法无碍清净如虚空故。得一切佛法海。以不可断如虚空故。得受持一切佛刹。以无量如虚空离贪欲故。得一切法示现自在未曾休息。以坚固如虚空故。得不可坏坚固法身。以如虚空能持一切世间故。具足成就不可沮坏金刚诸根。以示现一切世间成败故。得具足力能持一切世间。以受持智慧如虚空故。佛子。是为菩萨摩诃萨十种忍。<br>　　 尔时普贤菩萨。欲重宣此义。为诸菩萨。以偈颂曰。</p>
<div class="jwbt-box"><div class="jwbt"><a name=j0083-03-31><a href="0083-03.htm#MENU-top">大方广佛华严经卷第三十</div></a></a>
<div class="jwbtbm"><a name=j0083-03-32><a href="0083-03.htm#MENU-top">十忍品第二十四之二</div></div></a></a>
<p>　　 譬如世有人　　闻有宝藏处<br>　　 闻已大欢喜　　宝藏可得故<br>　　 如是大智慧　　菩萨真佛子<br>　　 佛深寂灭法　　闻已大欢喜<br>　　 闻彼深法已　　其心不恐怖<br>　　 亦不生惊畏　　不退亦不没<br>　　 菩萨向菩提　　闻此寂灭音<br>　　 堪忍寂灭法　　于彼不生疑<br>　　 我作一切智　　天人尊导师<br>　　 以闻甚深法　　其心堪忍故<br>　　 彼闻寂灭音　　踊跃大欢喜<br>　　 一心乐专求　　一切诸佛法<br>　　 修习调伏心　　正直求菩提<br>　　 长养诸善根　　而不坏法性<br>　　 堪忍寂灭法　　随顺彼音声<br>　　 修习菩萨行　　安住音声忍<br>　　 转求胜妙道　　出生诸善法<br>　　 精进不退转　　究竟成菩提<br>　　 闻此妙音声　　菩提心清净<br>　　 得勇健善根　　令诸佛欢喜<br>　　 譬如功德人　　获大珍宝藏<br>　　 随顺身所宜　　造诸庄严具<br>　　 慧者亦如是　　闻此深法义<br>　　 增广智慧海　　随顺求诸法<br>　　 决定随顺法　　分别无所有<br>　　 随顺于真如　　得彼真实法<br>　　 得净自在心　　明彻大欢喜<br>　　 解了一切法　　悉从众缘起<br>　　 修习平等法　　分别性非性<br>　　 不坏佛法藏　　正觉一切法<br>　　 正直心坚固　　庄严净菩提<br>　　 不动如须弥　　一向求佛道<br>　　 修习深三昧　　精进不懈怠<br>　　 无量劫修行　　未曾有退失<br>　　 最胜甚深海　　究竟到彼岸<br>　　 尽诸法源底　　远离众恐怖<br>　　 等心观诸法　　如无等所说<br>　　 成就随顺忍　　平等智满足<br>　　 具足顺忍门　　顺佛之所说<br>　　 随顺真实智　　不分别法相<br>　　 三十三天中　　彼诸天子等<br>　　 共一宝器食　　所食各不同<br>　　 诸天种种食　　不从十方来<br>　　 随彼所修业　　自然食在器<br>　　 菩萨亦如是　　观察一切法<br>　　 悉从因缘起　　不生亦不灭<br>　　 若法不生灭　　是法不可尽<br>　　 了达其成败　　清净不可坏<br>　　 实际不可坏　　悉寂灭如如<br>　　 金刚愿饶益　　具佛无碍智<br>　　 专念寂灭法　　其心未曾离<br>　　 随顺世间行　　长养大悲愿<br>　　 具足诸愿力　　不著于世间<br>　　 成就甚深智　　随顺广说法<br>　　 是名无生忍　　解诸法无尽<br>　　 了达悉如如　　法界无所起<br>　　 菩萨住此忍　　一切十方界<br>　　 现在无量佛　　皆悉授彼记<br>　　 乐观寂灭法　　出生诸善根<br>　　 一念达三世　　调伏净众生<br>　　 观察诸世间　　解了悉如幻<br>　　 寂灭无所有　　于彼无染著<br>　　 诸色从心造　　示现犹如幻<br>　　 虚妄非真实　　一切有如幻<br>　　 譬如工幻师　　四衢现众像<br>　　 众生见欢喜　　而实无所有<br>　　 世间亦如是　　一切皆如幻<br>　　 有无等诸法　　了知悉虚妄<br>　　 度脱一切众　　解了悉如幻<br>　　 善能平等知　　众生幻无异<br>　　 众生诸佛刹　　三世一切法<br>　　 无量诸世间　　悉了义如幻<br>　　 譬如工幻师　　示现种种形<br>　　 男女象马牛　　园林华果等<br>　　 幻无所染著　　亦无有住处<br>　　 幻法无真实　　所现悉虚妄<br>　　 佛子亦如是　　观察诸世间<br>　　 有无一切法　　了达悉如幻<br>　　 众生诸佛刹　　种种业所造<br>　　 觉悟如幻际　　菩萨摩诃萨<br>　　 常乐寂静法　　深入真实际<br>　　 究竟住法界　　于彼无所著<br>　　 随顺向正法　　最胜法化生<br>　　 善解一切想　　缠网群生类<br>　　 想如热时焰　　令众生颠倒<br>　　 菩萨善知想　　能离一切倒<br>　　 世间各别异　　形类悉不同<br>　　 佛子善明达　　了想非真想<br>　　 十方诸群生　　悉为想网覆<br>　　 菩萨慧眼净　　善见世间想<br>　　 世间犹如焰　　妄想取世间<br>　　 能断世间想　　则离三种倒<br>　　 譬如热时焰　　众生于远见<br>　　 妄想谓为水　　其实非真水<br>　　 众生亦如是　　虚妄取世间<br>　　 想如热时焰　　无碍心境界<br>　　 分别一切想　　成就无碍智<br>　　 想缚群生类　　勇健能解脱<br>　　 远离放逸慢　　除灭世间想<br>　　 究竟尽无尽　　无尽者方便<br>　　 彼能解世间　　一切法如梦<br>　　 梦性无方处　　世间亦如是<br>　　 解法离虚妄　　寂灭心无异<br>　　 明了世间行　　三世皆如梦<br>　　 梦非生死法　　非有亦非无<br>　　 三有悉如梦　　寂灭心无缚<br>　　 解世如梦性　　不依于世间<br>　　 观世间寂灭　　不染着诸趣<br>　　 明见一切世　　不虚妄顛倒<br>　　 善解法如梦　　逮得如梦忍<br>　　 众生于梦见　　种种诸异相<br>　　 悉知从心造　　而实无所有<br>　　 智者如是见　　众生皆如梦<br>　　 晓了如梦已　　离一切虚妄<br>　　 菩萨方便解　　一切法如梦<br>　　 梦性无真实　　非一亦非异<br>　　 众生一切法　　佛刹诸行业<br>　　 菩萨悉明了　　一切皆如梦<br>　　 随一切垢净　　悉能如实知<br>　　 解知世如梦　　不取虚妄相<br>　　 菩萨所行行　　一切诸妙愿<br>　　 明解悉如梦　　于彼无所著<br>　　 决定解诸法　　及一切世间<br>　　 菩萨能善知　　其性皆如梦<br>　　 世间生灭法　　众生去来相<br>　　 解了净如梦　　其性无忘失<br>　　 随顺如梦行　　亦不坏世间<br>　　 了达诸威仪　　如修短无实<br>　　 是名如梦忍　　解了一切法<br>　　 成就无碍智　　度脱一切众<br>　　 菩萨摩诃萨　　广行无量行<br>　　 出生于一切　　正觉平等法<br>　　 种种诸方便　　解法真实相<br>　　 诸法无去来　　于彼心无著<br>　　 一切众生类　　无量诸音声<br>　　 菩萨深觉悟　　了之悉如响<br>　　 菩萨知音声　　非是内外法<br>　　 谛了诸音声　　一切皆如响<br>　　 一切诸音声　　皆悉是虚妄<br>　　 菩萨知非实　　于彼无所著<br>　　 菩萨悉睹见　　十方一切佛<br>　　 又闻彼如来　　梵音演说法<br>　　 彼诸大导师　　广说修多罗<br>　　 菩萨闻法音　　其心无所著<br>　　 所闻声如响　　悉无所从来<br>　　 分别一切智　　善解无坏法<br>　　 分别诸音声　　善解一切法<br>　　 解声非是声　　出无量净音<br>　　 观察一切法　　皆悉离音声<br>　　 种种语言际　　悉能善了知<br>　　 菩萨于众生　　了之悉如响<br>　　 如是能深解　　一切诸众生<br>　　 菩萨善随顺　　明达语言道<br>　　 解一切世间　　种种诸音声<br>　　 了知音声性　　常乐寂静地<br>　　 明解诸世间　　一切悉如响<br>　　 犹如语言道　　宣明种种法 <br>　　 众生乐染着　　虚妄之音声<br>　　 如彼音声相　　世间亦如是<br>　　 众生相亦然　　真佛子明觉<br>　　 如此真实相　　明智之忍力<br>　　 令音声净妙　　解世间寂灭<br>　　 彼于三世中　　了达语言道<br>　　 不取虚妄声　　其心无所著<br>　　 寂静定意为世间　　一向专求佛菩提<br>　　 未曾虚妄取世间　　心常欣乐寂灭法<br>　　 观察世间无有余　　皆悉寂灭无自性<br>　　 专求菩提为众生　　具足智力大慈悲<br>　　 不受一切世间生　　亦不解脱于世间<br>　　 一切世间无所依　　亦复不离依世间<br>　　 解知众生诸法性　　于彼法性不染著<br>　　 于诸众生无所依　　清净解脱而无缚<br>　　 于一切趣知实性　　世间生死流转法<br>　　 菩萨解法无有二　　于不二法无所著<br>　　 其心不住诸世间　　又亦不离于世间<br>　　 所行不在世间外　　了知诸法真实相<br>　　 譬如水中电光色　　彼色非内亦非外<br>　　 菩萨饶益众生故　　演说世间无真实<br>　　 众生无缚无解脱　　一切世间不可说<br>　　 世间非内亦非外　　如彼水中电光像<br>　　 如是清净离垢心　　随顺甚深微妙行<br>　　 具足智慧法灯明　　成满诸愿不退转<br>　　 智慧成就不可量　　常能饶益一切众<br>　　 安立众生无畏法　　除灭一切诸障碍<br>　　 修习甚深法　　饶益一切众<br>　　 此忍增妙智　　具足菩萨行<br>　　 深入寂灭法　　谛了悉如化<br>　　 示现无量行　　而实无所行<br>　　 胜地修菩提　　随顺如化行<br>　　 如化常寂灭　　菩萨行亦然<br>　　 了知众生类　　及无量行业<br>　　 平等悉如化　　解脱亦如是<br>　　 明解三世佛　　一切悉如化<br>　　 无量本行愿　　化成诸导师<br>　　 大慈悲弥广　　化众生清净<br>　　 清净即是化　　解力持应现<br>　　 世间悉虚妄　　菩萨解如化<br>　　 化性诸世间　　种种业庄严<br>　　 变化藏严饰　　究竟菩萨行<br>　　 随世诸行业　　种种杂无量<br>　　 化是虚妄法　　出生化虚妄<br>　　 菩萨所行法　　皆悉离虚妄<br>　　 化智海决定　　化印印世间<br>　　 化非生非灭　　智慧亦如是<br>　　 第十忍明观　　清净如虚空<br>　　 虚空众生法　　等观无别异<br>　　 智满如虚空　　除灭诸障碍<br>　　 虚空性无杂　　世间亦如是<br>　　 成就空忍力　　如空不可尽<br>　　 境界如虚空　　不取虚妄相<br>　　 虚空无自性　　虚空不可断<br>　　 虚空无种种　　智力亦如是<br>　　 譬如虚空性　　无有初中后<br>　　 虚空无异性　　智慧亦如是<br>　　 如是正观法　　皆悉如虚空<br>　　 无生亦无灭　　平等观诸法<br>　　 安住虚空法　　广为十方说<br>　　 虚空方便忍　　调伏一切魔<br>　　 虚空无自性　　世间亦如是<br>　　 有性无性法　　平等如虚空<br>　　 一方便庄严　　观世间虚空<br>　　 悉知三世法　　犹如虚空性<br>　　 菩萨智慧身　　音声如虚空<br>　　 身性亦虚空　　安住虚空智<br>　　 是名十种忍　　佛子具足行<br>　　 心安住忍力　　广为十方说<br>　　 真佛子善学　　超成智慧力<br>　　 法力定智力　　随顺修菩提<br>　　 深入此忍门　　成就无碍智<br>　　 调伏一切恶　　转无上法轮<br>　　 安住无量住　　一切莫能知<br>　　 调御师智海　　菩萨尽源底<br>　　 谦下行菩提　　得此深法忍<br>　　 妙法清净意　　悉满一切愿<br>　　 一切众生类　　诸佛刹微尘<br>　　 悉可算其数　　菩萨德难知<br>　　 若有真佛子　　成此十种忍<br>　　 一切诸众生　　无能知境界</p>
<div class="jwbt-box"><div class="jwbtbm"><a name=j0083-03-33><a href="0083-03.htm#MENU-top">心王菩萨问阿僧祇品第二十五</div></div></a></a>
<p>　　 尔时心王菩萨白佛言。世尊。所谓阿僧祇。不可量。无分齐。无周遍。不可数。不可称量。不可思议。不可说。不可说不可说。世尊。云何阿僧祇。乃至不可说不可说耶。<br>　　 佛告心王菩萨言。善哉善哉。善男子。饶益众生故。乃能问此如来应供等正觉。佛智境界甚深之义。善男子。汝今谛听。我当说之。<br>　　 尔时心王菩萨白佛言。世尊。唯然善听。<br>　　 佛告心王菩萨言。百千百千名一拘梨。拘梨拘梨名一不变。不变不变名一那由他。那由他那由他名一鞞婆逻。鞞婆逻鞞婆逻名一作。作作名一来。来来名一胜。胜胜名一复次。复次复次名一阿婆逻。阿婆逻阿婆逻名一得胜。得胜得胜名一分界。分界分界名一充满。充满充满名一量。量量名一解。解解名一此解。此解此解名一离欲。离欲离欲名一舍。舍舍名一聚。聚聚名一通。通通名一频申。频申频申名一网。网网名一众流。众流众流名一出。出出名一分。分分名一分别。分别分别名一称。称称名一持。持持名一不颠倒。不颠倒不颠倒名一不幡。不幡不幡名一正。正正名一慧。慧慧名一第一。第一第一名一觉。觉觉名一毗遮妒。毗遮妒毗遮妒名一极高。极高极高名一妙。妙妙名一罗婆。罗婆罗婆名一诃梨婆。诃梨婆诃梨婆名一解脱。解脱解脱名一黄。黄黄名一诃梨那。诃梨那诃梨那名一因。因因名一贤觉。贤觉贤觉名一明相。明相明相名一摩楼陀。摩楼陀摩楼陀名一忍。忍忍名一枝。枝枝名一摩楼摩。摩楼摩摩楼摩名一等。等等名一离疑。离疑离疑名一种。种种名一不放逸。不放逸不放逸名一摩多罗。摩多罗摩多罗名一动。动动名一到。到到名一说。说说名一白。白白名一了别。了别了别名一究竟。究竟究竟名一清凉。清凉清凉名一阿罗。阿罗阿罗名一潮。潮潮名一油。油油名一祗逻。祗逻祗逻名一味。味味名一泥逻。泥逻泥逻名一戏。戏戏名一斯罗。斯罗斯罗名一聚沫。聚沫聚沫名一弥罗。弥罗弥罗名一坚固。坚固坚固名一风。风风名一满。满满名一不可称量。不可称量不可称量名一根。根根名一微细。微细微细名一莲华。莲华莲华名一摩伽婆。摩伽婆摩伽婆名一不可度。不可度不可度名一醯楼。醯楼醯楼名一语。语语名一劫。劫劫名一婆婆。婆婆婆婆名一间。间间名一无间。无间无间名一离垢。离垢离垢名一实胜。实胜实胜名一弥罗覆。弥罗覆弥罗覆名一遮摩罗。遮摩罗遮摩罗名一法。法法名一波罗摩驮。波罗摩驮波罗摩驮名一决定。决定决定名一流转。流转流转名一广说。广说广说名一无尽。无尽无尽名一等真实。等真实等真实名一无我。无我无我名一阿槃陀。阿槃陀阿槃陀名一青莲华。青莲华青莲华名一数。数数名一趣。趣趣名一受。受受名一阿僧祇。阿僧祇阿僧祇名一阿僧祇转。阿僧祇转阿僧祇转名一无量。无量无量名一无量转。无量转无量转名一无分齐。无分齐无分齐名一无分齐转。无分齐转无分齐转名一无周遍。无周遍无周遍名一无周遍转。无周遍转无周遍转名一无数。无数无数名一无数转。无数转无数转名一不可称。不可称不可称名一不可称转。不可称转不可称转名一不可思议。不可思议不可思议名一不可思议转。不可思议转不可思议转名一不可量。不可量不可量名一不可量转。不可量转不可量转名一不可说。不可说不可说名一不可说转。不可说转不可说转名一不可说转转。尔时世尊。为心王菩萨。以偈颂曰。<br>　　 不可言说不可说　　充满一切不可说<br>　　 不可言说诸劫中　　说不可说不可尽<br>　　 不可言说诸佛刹　　皆悉尽末为微尘<br>　　 悉于一一微尘中　　演说一切不可说<br>　　 悉能善于一念中　　说不可说诸世界<br>　　 不可称说诸劫中　　念念次第而演说<br>　　 不可说劫犹可尽　　而不可说不可尽<br>　　 悉于一一微尘中　　分别演说不可说<br>　　 不可说劫犹可尽　　而不可说不可尽<br>　　 不可言说微尘中　　悉有不可说众生<br>　　 皆共赞叹普贤德　　犹尚不能令穷尽<br>　　 设使一微毛端处　　有不可说诸普贤<br>　　 彼诸一切普贤等　　说不可说不能尽<br>　　 如一微细毛端处　　十方世界亦如是<br>　　 于彼一一毛端处　　置不可说诸佛刹<br>　　 毛端能量虚空尽　　而说佛刹不可尽<br>　　 于彼一一毛道中　　种种无量诸佛刹<br>　　 有同类者不可说　　亦有异类不可说<br>　　 于彼一一毛道中　　有不可说净佛刹<br>　　 以不可说庄严具　　庄严彼彼诸佛刹<br>　　 于彼一一毛道中　　演出名身不可说<br>　　 于彼一一诸名身　　广宣无量诸佛名<br>　　 一一如来自身中　　变化毛孔不可说<br>　　 于彼一一毛孔中　　出生异色不可说<br>　　 于彼一一异色中　　放妙光明不可说<br>　　 于彼一一光明中　　出宝莲华不可说<br>　　 于彼一一宝莲华　　各有宝叶不可说<br>　　 于彼一一宝华叶　　有微妙色不可说<br>　　 于彼一一妙色中　　出生莲华不可说<br>　　 于彼一一莲华中　　各放光明不可说<br>　　 于彼一一光明中　　出生净月不可说<br>　　 于彼一一诸月中　　复出净月不可说<br>　　 于彼一一净月中　　出净光明不可说<br>　　 于彼一一光明中　　出不可说明净日<br>　　 于彼一一诸日中　　出不可说净妙色<br>　　 于彼一一妙色中　　出不可说净光明<br>　　 于彼净妙光明中　　出不可说师子座<br>　　 不可言说庄严具　　出不可说净光明<br>　　 于彼一一光明中　　出不可说异妙色<br>　　 于彼一一妙色中　　出不可说明净宝<br>　　 于彼一一明净宝　　出不可说不可说<br>　　 金刚宝藏如须弥　　清净具足而庄严<br>　　 于彼一一须弥中　　有不可说不可说<br>　　 微妙殊特诸佛刹　　清净具足而庄严<br>　　 如此一宝须弥山　　一切须弥亦如是<br>　　 悉有无量不可说　　具足清净诸佛刹<br>　　 是不可说不可说　　皆悉分别不可说<br>　　 摄取不可言说转　　出生光明不可说<br>　　 于彼一一光明中　　出生诸佛不可说<br>　　 彼诸一切如来等　　说不可说清净偈<br>　　 彼偈悉于念念中　　说不可说真实谛<br>　　 小现一切未来际　　如来智慧无穷尽<br>　　 彼诸一一如来等　　出不可说梵音声<br>　　 于彼一一梵音中　　转不可说净法轮<br>　　 于彼一一法轮中　　雨不可说修多罗<br>　　 于彼一一修多罗　　分别诸法不可说<br>　　 于彼一一诸法中　　又说诸法不可说<br>　　 又复于彼诸法中　　说众生依不可说<br>　　 又于一一毛道中　　不可说劫说正法<br>　　 如彼一微毛端处　　一切十方亦如是<br>　　 不可称说无碍心　　变化诸佛不可说<br>　　 彼诸一一化如来　　所出变化不可说<br>　　 彼诸一切所变化　　遍游佛刹不可说<br>　　 不可称说变化身　　种种妙色而庄严<br>　　 彼不可说佛世界　　分别一切诸众生<br>　　 清净一切众生类　　度脱一切诸群生<br>　　 庄严庄严不可说　　成就神力不可说<br>　　 清净自在不可说　　应现众生不可说<br>　　 神力自在不可说　　智慧境界不可说<br>　　 不可称说神力持　　普转世间令清净<br>　　 不可说净方便法　　说修多罗不可说<br>　　 于彼一一修多罗　　摄诸佛法不可说<br>　　 于彼一一净法中　　复说净法不可说<br>　　 于彼一一诸法中　　说不可说决定法<br>　　 于彼一一决定中　　说不可说众生依<br>　　 不可称说种类法　　不可称说种类心<br>　　 不可称说非类法　　不可称说非类心<br>　　 不可称说非类根　　不可称说非类语<br>　　 彼悉能于念念中　　调伏众生不可说<br>　　 不可称说自在力　　应现众生不可说<br>　　 彼不可说应化时　　或有同类不同类<br>　　 菩萨皆悉分别知　　诸明算者不能数<br>　　 菩萨于一毛端处　　安置佛刹不可说<br>　　 或有微细或广狭　　净秽无量不可说<br>　　 于彼一一佛刹中　　复有佛刹不可说<br>　　 菩萨皆悉分别知　　如是佛刹不可说<br>　　 一毛端处无量刹　　而于其中不迫迮<br>　　 微小毛端亦不大　　悉容弥广诸佛刹<br>　　 不令佛刹有杂乱　　形相如本而无异<br>　　 一佛刹有无量刹　　一切佛刹亦如是<br>　　 一毛端处悉容受　　如虚空等无量刹<br>　　 佛刹形相不可说　　一毛端处各殊别<br>　　 入于一毫毛道中　　次第悉入不可说<br>　　 毛道摄取不可说　　毛道亦无究竟满<br>　　 次第劫入不可说　　常能摄取不可说<br>　　 种种方便不可说　　度脱众生不可说<br>　　 具足摄取是方便　　境界无量不可说<br>　　 菩萨深入不可说　　是名深入不可说<br>　　 意根深广不可说　　遍游诸方不可说<br>　　 勇猛精进不可说　　具足自在不可说<br>　　 彼诸大愿不可说　　所得功德不可说<br>　　 彼诸境界不可说　　能究竟度不可说<br>　　 菩萨身业不可说　　口业清净不可说<br>　　 意业清净不可说　　清净解脱不可说<br>　　 清净智慧不可说　　微妙奇特不可说<br>　　 方便深入不可说　　除灭疑惑不可说<br>　　 勇猛精进不可说　　深入正法不可说<br>　　 甚深三昧不可说　　究竟彼岸不可说<br>　　 一切众生不可说　　一切佛刹不可说<br>　　 诸众生身不可说　　众生希望不可说<br>　　 彼诸业报不可说　　知众生欲不可说<br>　　 知众生性不可说　　分别众生不可说<br>　　 彼应化时不可说　　随所出处不可说<br>　　 随方便道不可说　　彼诸出者不可说<br>　　 无上智慧不可说　　彼方便道不可说<br>　　 彼诸所说不可说　　一切转时不可说<br>　　 如是成就大慈悲　　饶益一切诸世间<br>　　 应现色像不可说　　游诸佛刹不可说<br>　　 菩萨智慧甚明净　　睹十方佛不可说<br>　　 所问正法不可说　　诸佛应答不可说<br>　　 应现色像不可说　　游行诸方不可说<br>　　 往诣佛所不可说　　示现自在不可说<br>　　 以不可说诸色像　　诣不可说如来所<br>　　 以不可说供养具　　供不可说诸如来<br>　　 不可称说清净宝　　不可称说众宝华<br>　　 不可称说妙华鬘　　供不可说诸最胜<br>　　 彼深信心不可说　　清净解脱不可说<br>　　 正直希望不可说　　恭敬供养一切佛<br>　　 成就施心不可说　　过去施心不可说<br>　　 修行布施不可说　　内外悉施不可说<br>　　 禁戒清净不可说　　信心清净不可说<br>　　 赞叹最胜不可说　　生妙法爱不可说<br>　　 具足诸忍不可说　　深解无生不可说<br>　　 成就寂灭不可说　　住寂灭地不可说<br>　　 具足精进不可说　　过去妙心不可说<br>　　 不退转心不可说　　忍辱之心不可说<br>　　 一切禅藏不可说　　观察诸法不可说<br>　　 寂静定意不可说　　了知诸禅不可说<br>　　 波罗蜜慧不可说　　成就三昧不可说<br>　　 决定解法不可说　　究竟诸佛不可说<br>　　 菩萨行门不可说　　具足诸愿不可说<br>　　 智慧境界不可说　　清净法门不可说<br>　　 彼诸法力不可说　　清净住法不可说<br>　　 菩萨正念不可说　　彼诸法界不可说<br>　　 修行智慧不可说　　善学智慧不可说<br>　　 彼智慧身不可说　　住持智慧不可说<br>　　 彼净法轮不可说　　彼法智慧不可说<br>　　 彼妙法云不可说　　彼妙法雨不可说<br>　　 彼诸神力不可说　　解方便法不可说<br>　　 彼悉能于念念中　　解深法界不可说<br>　　 成就回向不可说　　于念念中遍游行<br>　　 诸佛刹海不可说　　所诣诸佛不可说<br>　　 分别佛刹不可说　　种种庄严不可说<br>　　 庄严清净不可说　　微妙净色不可说<br>　　 种种杂色不可说　　众庄严具不可说<br>　　 清净佛刹不可说　　垢秽佛刹不可说<br>　　 深入众生不可说　　众生诸界不可说<br>　　 彼诸业报不可说　　众生所行不可说<br>　　 种种诸根不可说　　众生虚妄不可说<br>　　 众生诸性不可说　　众生欲乐不可说<br>　　 众生威仪不可说　　众生烦恼不可说<br>　　 众生清净不可说　　调伏众生不可说<br>　　 菩萨神力不可说　　所变化身不可说<br>　　 随顺诸行不可说　　度脱众生不可说<br>　　 示现自在不可说　　放大光明不可说<br>　　 光明妙色不可说　　令众生净不可说<br>　　 彼于一一毛端中　　放光明网不可说<br>　　 光明网色不可说　　普照佛刹不可说<br>　　 勇猛精进不可说　　成就无畏不可说<br>　　 寂静三昧不可说　　调伏世间不可说<br>　　 清净身业不可说　　清净口业不可说<br>　　 意业无量不可说　　清净胜行不可说<br>　　 成就智宝不可说　　深入法界不可说<br>　　 诸陀罗尼不可说　　菩萨善学不可说<br>　　 音声清净不可说　　智慧知音不可说<br>　　 真实正念不可说　　持众生语不可说<br>　　 菩萨所行不可说　　正觉清净不可说<br>　　 离众恐怖不可说　　调伏世间不可说<br>　　 不可称说真佛子　　彼清净行不可说<br>　　 赞叹佛子不可说　　欲究竟尽不可说<br>　　 不可称说诸导师　　赞叹菩萨不可说<br>　　 彼诸菩萨不可说　　清净功德不可说<br>　　 彼诸分齐不可说　　随彼所住不可说<br>　　 随住智慧不可说　　不可说劫不能说<br>　　 乐见诸佛不可说　　长养智慧不可说<br>　　 永度正法不可说　　离碍正法不可说<br>　　 正观三世不可说　　三世智慧不可说<br>　　 彼所称量不可说　　出生智慧不可说<br>　　 菩萨胜行不可说　　种种所愿不可说<br>　　 清净所愿不可说　　具足菩提不可说<br>　　 诸佛菩提不可说　　彼起智慧不可说<br>　　 分别真实不可说　　知一切法不可说<br>　　 清净佛刹不可说　　所行诸力不可说<br>　　 彼所修习不可说　　一念开悟不可说<br>　　 广说正法不可说　　诸佛自在不可说<br>　　 踊跃欢喜不可说　　示现世间不可说<br>　　 转妙法轮不可说　　离众怖畏不可说<br>　　 所说正法不可说　　度脱众生不可说<br>　　 不可称说一切劫　　赞叹菩萨诸功德<br>　　 彼诸大劫犹可尽　　赞叹功德不可尽<br>　　 不可称说诸如来　　各有无量清净根<br>　　 不可说劫常赞叹　　如来功德犹不尽<br>　　 一切十方诸众生　　皆悉一时成正觉<br>　　 彼诸正觉一一有　　不可称说净妙身<br>　　 彼净妙身一一有　　不可称说如来头<br>　　 彼如来头一一有　　不可称说广长舌<br>　　 彼广长舌一一有　　无量清净妙音声<br>　　 以彼一一妙音声　　不可说劫赞叹佛<br>　　 不可称说一切劫　　宣扬赞叹佛功德<br>　　 不可说劫犹可尽　　叹佛功德无穷尽<br>　　 若于一小微尘中　　有诸佛刹不可说<br>　　 于彼一一佛刹中　　各有贤首不可说<br>　　 彼此修习不可说　　一念开悟不可说<br>　　 贤首如来佛刹中　　复有佛刹不可说<br>　　 一切法界无有余　　其中所有诸微尘 <br>　　 于彼一一微尘中　　佛刹成败不可说<br>　　 于彼一一微尘中　　安置佛刹不可说<br>　　 复置刹海不可说　　分别方类不可说<br>　　 于彼一一佛刹中　　不可称说诸如来<br>　　 彼诸如来所寿命　　不可称说诸大劫<br>　　 诸佛所行不可说　　微妙正法不可说<br>　　 威神道力不可说　　离障碍智不可说<br>　　 微妙智慧不可说　　境界甚深不可说<br>　　 十力功德不可说　　佛觉菩提不可说<br>　　 清净深入不可说　　清净法界不可说<br>　　 彼智慧藏不可说　　分别功德不可说<br>　　 菩萨究竟正随顺　　具足回向不可说<br>　　 分别无量诸回向　　回向一切诸导师<br>　　 不可称说诸大劫　　一心正受诸三昧<br>　　 于不可说诸佛所　　所行清净不可说<br>　　 得不可说无碍心　　悉遍游行十方界<br>　　 所修行业不可说　　神力应现不可说<br>　　 分别佛刹不可说　　诸佛现前不可说<br>　　 勇猛精进不可说　　究竟智慧不可说<br>　　 未曾离于一坐处　　而能遍游十方界<br>　　 不可称说诸大劫　　遍游十方诸佛刹<br>　　 智慧方便不可说　　如实智慧不可说<br>　　 转净智慧不可说　　念念示现不可说<br>　　 于诸一一语言中　　解佛智慧不可说<br>　　 或于一时觉菩提　　或种种时觉菩提<br>　　 入诸毛端不可说　　入诸微细不可说<br>　　 殊特胜性不可说　　见诸如来不可说<br>　　 一一方便不可说　　随顺善入诸佛性<br>　　 诸佛刹性不可说　　悉能随顺入菩提<br>　　 不坏法界不可说　　佛众生刹不可说<br>　　 三世所摄不可说　　菩萨究竟不可说</p>
  <div class="jw-bottom">
       <li><a href="0083-02.htm">上一部：乾隆大藏经·大乘华严部·大方广佛华严经六十卷（第十一卷～第二十卷）</a>
      <li><a href="0083-04.htm">下一部：乾隆大藏经·大乘华严部·大方广佛华严经六十卷（第三十一卷～第四十卷）</a></li></div></div>
     <div class="bottom-bt">乾隆大藏经·大乘华严部·大方广佛华严经六十卷</div></span></body></html>
