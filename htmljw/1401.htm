<!DOCTYPE HTML PUBLIC"-//W3C//DTD HTML 4.0 Transitional//EN">
<HTML><HEAD><TITLE>第1401部～佛说最胜妙吉祥根本智最上秘密一切名义三摩地分二卷</TITLE>
<meta http-equiv="Content-Type" content="text/html; charset=utf-8" />
<META content="MSHTML 5.00.3700.6699" name=GENERATOR>
<meta name="viewport" content="width=device-width, initial-scale=1" />
<link href="../class/jw.css" rel="stylesheet" type="text/css">
<SCRIPT type=text/javaScript>
function doZoom(size){
document.getElementById('zoom').style.fontSize=size+'px'}
</SCRIPT>
</head>
<body>
<span id="zoom">

<a name="MENU-top"></a>

<div class="top-bt">
<div class="top-left">西土圣贤撰集·第1401部</div>
<div class="top-center">佛说最胜妙吉祥根本智最上秘密一切名义三摩地分二卷</div>
<div class="top-right">唐三藏沙门大广智不空奉诏译</div></div>
<div class=top-bm>
<div class=bm-bt><div class=bm-jbt>· 经名 · 卷数 · 跋序</li></div><div class=bm-jbt-left><div class=bm-jbtbm>· 品名 · 品数 · 译作者</li></div>
<div class=bm-zt>字体：<A href="javascript:doZoom(18)">大</A> <A href="javascript:doZoom(16)">中</A> <A href="javascript:doZoom(15)">小</A></div></div></div>
<div class=bm-bt><div class=bm-jbt><a href="1401.htm#j1401-1">佛说最胜妙吉祥根本智最上秘密一切名义三摩地分卷上</a>
</div></div><div class=bm-bt><div class=bm-jbt><a href="1401.htm#j1401-2">佛说最胜妙吉祥根本智最上秘密一切名义三摩地分卷下</a></div></div></div>
<div class="jwzw">
<div class="jwbt-box"><div class="jwbt"><a name=j1401-1><a href="1401.htm#MENU-top">佛说最胜妙吉祥根本智最上秘密一切名义三摩地分卷上</div></div></a></a>
<p>　　尔时大吉祥　　最胜金刚手<br>
　　具一切功德　　能调难调者<br>
　　三界中最胜　　最尊大无畏<br>
　　诸秘密部中　　自在为主宰<br>
　　正智莲华目　　眉相复如莲<br>
　　于佛世尊前　　戏掷金刚杵<br>
　　复于须臾间　　出现无边数<br>
　　金刚杵围绕　　当戏掷杵时<br>
　　即有俱胝众　　金刚光照曜<br>
　　面现颦眉相　　勇猛大无畏<br>
　　威德复殊胜　　调伏于一切<br>
　　具悲智方便　　自利利世间<br>
　　身心大欢喜　　得最上妙乐<br>
　　复现忿怒相　　佛世尊所作<br>
　　一切皆摄受　　普获于利乐<br>
　　是时金刚手　　顶礼正觉尊<br>
　　释迦牟尼佛　　合掌而白言<br>
　　一切众生类　　愚没生死泥<br>
　　起烦恼疑惑　　无由能解脱<br>
　　愿哀愍利乐　　我及诸众生<br>
　　令如理所得　　了知幻化网<br>
　　佛为世间师　　愿宣说正法<br>
　　利乐诸众生　　令得无上果<br>
　　诸佛大三昧　　最上真实智<br>
　　能了别众生　　诸根欲性等<br>
　　世尊正智众　　现乌瑟腻沙<br>
　　妙德真实智　　最上自然智<br>
　　了达甚深义　　一切广大义<br>
　　无等寂静义　　最上最胜义<br>
　　瑜伽大教中　　诸秘密名义<br>
　　圣三摩地分　　初中后皆善<br>
　　过去佛已说　　未来佛当说<br>
　　现在今世尊　　三世尽宣说<br>
　　今此幻化网　　我从是出生<br>
　　喜执大金刚　　善持一切明<br>
　　如我所得法　　爱乐而受持<br>
　　最胜坚固意　　住佛秘密心<br>
　　如众生意乐　　愿说最胜法<br>
　　灭烦恼无余　　令得最胜智<br>
　　如是秘密主　　金刚手菩萨<br>
　　作合掌恭敬　　劝请而前住<br>
　　尔时二足尊　　释迦牟尼佛<br>
　　从舌及面门　　出广大光明<br>
　　普照于十方　　清净诸恶趣<br>
　　三界光所照　　四魔悉调伏<br>
　　复出美梵音　　遍闻于三界<br>
　　称赞秘密主　　大力智金刚<br>
　　时佛作是言　　善哉执金刚<br>
　　吉祥最胜者　　勇猛金刚手<br>
　　汝大悲方便　　广为利世间<br>
　　是故劝请我　　说秘密法门<br>
　　此秘密名义　　妙德根本智<br>
　　最胜大吉祥　　能伏诸魔等<br>
　　我今当善说　　汝大秘密主<br>
　　住最上一心　　谛听佛所说<br>
　　时释迦牟尼　　即说如是法<br>
　　尽诸真言部　　持明大咒部<br>
　　观照三密部　　世间最上部<br>
　　世出世间部　　最上大印部<br>
　　乌瑟腻沙部　　如是等诸部<br>
　　总摄一切法　　是秘密名义<br>
　　六种大明王　　无二说其二<br>
　　是无生法句　　从彼而出生<br>
　　所谓</p>
                      <p>　　阿阿(引)壹翳嗢污伊爱乌奥暗恶。</p>
                      <p>　　此法安住诸智心　　三世诸佛所共说</p>
                      <p>　　复次大明曰。</p>
                      <p>　　唵(引)嚩日啰(二合)低(引)刹拏(二合)耨珂砌(引)那(一句)钵啰(二合)倪也(二合引)倪也(二合引)那谟(引)哩多(二合)曳(引二)倪也(二合引)那迦(引)野嚩(引)诣(引)说啰(三)阿啰跛左那(引)野帝(引)那莫。</p>
                      <p>　　阿字为正智　　诸佛从是生<br>
　　复为诸胜相　　是最上字义<br>
　　大生无生义　　离饮食语言<br>
　　舍最上爱乐　　诸语业清净<br>
　　最上增胜贪　　诸众生染行<br>
　　最上增胜嗔　　诸烦恼大怨<br>
　　最上增胜痴　　愚迷为智障<br>
　　最上增胜忿　　大忿怒大怨<br>
　　最上增胜染　　为诸染所缠<br>
　　如是贪嗔等　　皆最上增胜<br>
　　秘密妙法门　　通达能远离<br>
　　执大智慧剑　　破诸烦恼顶<br>
　　现大色大身　　大相及大力<br>
　　大名大威德　　大广博圆满<br>
　　大欲大自在　　大喜及大乐<br>
　　大爱大名称　　大光大明照<br>
　　具一切广大　　出生大智慧<br>
　　了知大幻化　　成就大幻义<br>
　　得大幻妙乐　　识根本幻网<br>
　　大财大施主　　净戒最上持<br>
　　大忍辱大智　　发起大精进<br>
　　大禅定等持　　大慧坚固聚<br>
　　大方便大愿　　大力大智海<br>
　　大慈平等法　　大悲心增上<br>
　　大慧悉通达　　大方便广作<br>
　　大神通变化　　大行大速疾<br>
　　大神通自在　　大力大勇猛<br>
　　善度诸有苦　　大金刚执持<br>
　　大恶极忿怒　　作大怖皆畏<br>
　　大明破诸喑　　大咒最上尊<br>
　　大乘教济度　　大乘最上教<br>
　　法身大遍照　　大寂大牟尼<br>
　　大明咒希有　　大明咒自在<br>
　　得十波罗蜜　　依十波罗蜜<br>
　　净十波罗蜜　　十波罗蜜教<br>
　　十地自在尊　　十地善安住<br>
　　十智清净我　　十智净坚固<br>
　　十相十种义　　十力寂诸根<br>
　　最胜真常义　　十相最寂静<br>
　　远离诸戏论　　我及真如净<br>
　　如语真实语　　如理行无异<br>
　　无二说二语　　皆住真实际<br>
　　无我师子吼　　怖彼诸执相<br>
　　一切处解脱　　如来速疾意<br>
　　降伏诸胜怨　　如转轮大力<br>
　　众法中最上　　主宰及敬爱<br>
　　大威德大智　　诸教无能胜<br>
　　诸语中自在　　无边正语业<br>
　　真实语及义　　宣说四圣谛<br>
　　随顺声闻众　　不退阿那含<br>
　　及彼阿罗汉　　漏尽诸苾刍<br>
　　尊上复利根　　勇猛诸缘觉<br>
　　虽种种出生　　同一真实相<br>
　　皆以智慧剑　　断烦恼无余<br>
　　得安乐无畏　　善住真实际<br>
　　得明行具足　　善逝世间解<br>
　　无我相可生　　安住二谛法<br>
　　出度轮回际　　所作皆已办<br>
　　纯一智所生　　慧刀大猛利<br>
　　正法光明聚　　照世出世间<br>
　　法王法自在　　宣说最胜道<br>
　　分别成就义　　离诸分别相<br>
　　彼分别界尽　　显最上法界<br>
　　福语福所生　　大智智所作<br>
　　当起正智想　　二法从是生<br>
　　毕竟离众相　　相应定自在<br>
　　不动大主宰　　三身胜根本<br>
　　五身正智主　　五智大自在<br>
　　五佛冠妙严　　五眼净无著<br>
　　诸佛最胜尊　　出生诸佛子<br>
　　慧最上出生　　正法中所作<br>
　　金刚一实理　　世主最上生<br>
　　虚空自然智　　大智大慧眼<br>
　　大光明遍照　　大智光大日<br>
　　智光照世灯　　大光明炽盛<br>
　　最上咒明王　　大咒王所作<br>
　　大顶真实顶　　自在现众相<br>
　　诸佛无我性　　普照无边界<br>
　　于中现众色　　供养大仙尊<br>
　　持三部明咒　　大三昧咒法<br>
　　持最胜三宝　　说最上三乘<br>
　　最胜不空索　　金刚索大摄<br>
　　金刚钩大索　　大金刚能怖<br>
　　金刚阿閦佛　　即大圆镜智<br>
　　从是智所生　　一切方便门<br>
　　现大忿怒相　　其相有六面<br>
　　六眼及六臂　　圆满复大力<br>
　　利牙而外出　　大恶极可怖<br>
　　复现大笑相　　百眼所庄严<br>
　　现焰鬘得迦　　怖畏金刚相<br>
　　最上心金刚　　广大幻金刚<br>
　　最胜金刚部　　无喻金刚场<br>
　　不动一髻尊　　象皮为严饰<br>
　　诃诃声大恶　　呬呬声大怖<br>
　　阿吒声大笑　　金刚喜大声<br>
　　金刚士大士　　金刚王大乐<br>
　　金刚相大喜　　吽字金刚智<br>
　　持金刚智箭　　执金刚利剑<br>
　　现金刚巧业　　金刚破他军<br>
　　金刚火恶视　　金刚炽盛顶<br>
　　金刚大入寤　　百眼金刚照<br>
　　金刚诸噜摩　　一噜摩所摄<br>
　　俱胝那珂数　　住金刚娑啰<br>
　　圣金刚持鬘　　金刚宝庄严<br>
　　诃诃吒大声　　百字金刚声<br>
　　妙音声大吼　　普振于三界<br>
　　虚空界无边　　音声亦无碍<br>
　　真如无我相　　实际无挂碍<br>
　　空性离语言　　说广大甚深<br>
　　出大法螺声　　击大法健稚<br>
　　佛威力无胜　　十方鸣法鼓<br>
　　无色中现色　　种种色殊妙<br>
　　众色吉祥光　　现无余影像<br>
　　最胜大自在　　三界大主宰<br>
　　显示诸圣道　　建广大法幢<br>
　　于彼三界中　　出现童子身<br>
　　或现耆年相　　尊长大世主<br>
　　佛三十二相　　圆满而具足<br>
　　普遍三界中　　瞻仰生欢喜<br>
　　世间智功德　　世间行无畏<br>
　　三界中最上　　为主为依怙<br>
　　虚空藏出生　　一切智智海<br>
　　无明藏所集　　三有诸结缚<br>
　　灭烦恼无余　　出度轮回岸<br>
　　戴智冠灌顶　　正等觉庄严<br>
　　三苦等灭除　　三世得解脱<br>
　　远离一切障　　等虚空清净<br>
　　过去烦恼垢　　三世悉同然<br>
　　诸众生大龙　　现功德山顶<br>
　　一切得解脱　　如妙宝莲华<br>
　　彼大如意宝　　众宝中最上<br>
　　坚牢大劫树　　最上大贤瓶<br>
　　利一切众生　　皆方便所作<br>
　　净智净分智　　三昧智最上<br>
　　了别众生根　　具三种解脱<br>
　　功德智法智　　广大利吉祥<br>
　　吉中大吉祥　　获名称广爱<br>
　　具圣财大富　　大喜复大乐<br>
　　善义而善作　　喜称大吉祥<br>
　　最胜大誓愿　　作最上救护<br>
　　诸有大怖畏　　悉令灭无余<br>
　　妙顶功德顶　　最胜寂默顶<br>
　　五眼五髻尊　　五唧啰顶髻<br>
　　诸有大苦行　　执自见解脱<br>
　　以自所修行　　谓最上梵行<br>
　　自谓得大仙　　已得究竟法<br>
　　谓沐身外道　　一切见等执<br>
　　从梵天所生　　灭亦生梵天<br>
　　得离系解脱　　无碍寂静法<br>
　　证寂静涅槃　　得最上圆寂<br>
　　了苦乐边际　　贪等法灭尽<br>
　　无胜无比喻　　无相亦无著<br>
　　谓所得涅槃　　出过一切道<br>
　　如是等邪执　　皆不正解脱<br>
　　彼不能了知　　无漏种微细<br>
　　清净离尘染　　远离诸过失<br>
　　唯正智所觉　　一切智通达<br>
　　彼一切识法　　无二智可观<br>
　　离疑惑分别　　三世佛同体<br>
　　无初亦无后　　一智眼所观<br>
　　如来智顶生　　同体而无垢<br>
　　语自在大语　　胜语最上语<br>
　　无胜师子吼　　无上无比等<br>
　　普现身大喜　　或现火鬘相<br>
　　或吉祥妙光　　大光明炽盛<br>
　　一切胜自在　　离染法最上<br>
　　如无胜妙药　　治诸烦恼怨<br>
　　三界大吉祥　　众星曼拏罗<br>
　　建立大法幢　　表刹十方界<br>
　　一广大宝盖　　遍覆于世间<br>
　　慈悲二种法　　作大曼拏罗<br>
　　大吉祥莲华　　自在为严饰<br>
　　最上宝盖等　　周匝而庄严<br>
　　诸佛大主宰　　诸佛心自性<br>
　　诸佛大相应　　诸佛同一教<br>
　　金刚宝灌顶　　众宝自在主<br>
　　诸观自在王　　诸执金刚尊<br>
　　诸佛广大心　　诸佛最上意<br>
　　诸佛广博身　　诸佛真实语<br>
　　金刚日大明　　金刚净根本<br>
　　众色炽盛光　　照贪等自性<br>
　　正觉跏趺坐　　说妙法心义<br>
　　一切智智藏　　正觉莲华生<br>
　　众幻化中主　　持明大觉尊<br>
　　大金刚利剑　　断一切苦恼<br>
　　最上清净字　　金刚大法器<br>
　　金刚甚深义　　金刚慧所了<br>
　　具诸波罗蜜　　为大地庄严<br>
　　法无我清净　　正智根本心<br>
　　幻化网大教　　一切教中主<br>
　　最胜金刚生　　最胜大智聚<br>
　　大普贤妙意　　地藏世间主<br>
　　诸佛大法藏　　现众变化轮<br>
　　诸性胜自性　　诸性自性心<br>
　　无生法众义　　即诸法自性<br>
　　大慧刹那间　　证悟一切法<br>
　　现诸法三昧　　真实大寂默<br>
　　现证一切佛　　正等正觉尊<br>
　　发大智光明　　照无我自性</p>
<div class="jwbt-box"><div class="jwbt"><a name=j1401-2><a href="1401.htm#MENU-top">佛说最胜妙吉祥根本智最上秘密一切名义三摩地分卷下</div></div></a></a>
<p>　　此胜成就法　　能最上变化<br>
　　出现种种身　　清净诸恶趣<br>
　　与一切众生　　为主为所依<br>
　　一切众生界　　普令得度脱<br>
　　入烦恼战阵　　为勇猛坚固<br>
　　诸无智大怨　　破灭无有余<br>
　　勇猛心无退　　威胜大吉祥<br>
　　现无畏色相　　一切皆敬伏<br>
　　或现威势身　　百臂期克相<br>
　　或复作下足　　按地现舞相<br>
　　或现吉祥臂　　住空而自在<br>
　　或一足接地　　成大曼拏罗<br>
　　或舒足一指　　出过梵天界<br>
　　当了诸变化　　皆一法无二<br>
　　诸法中自在　　最胜第一义<br>
　　种种表色等　　皆神力所作<br>
　　一切心识法　　从方便出生<br>
　　过去诸有染　　成三有差别<br>
　　彼最上空性　　真实无所动<br>
　　如秋月初现　　云暗皆清净<br>
　　法界曼拏罗　　贪等不能染<br>
　　最上摩尼宝　　现帝青大青<br>
　　为最胜吉祥　　佛化所庄严<br>
　　现神足大步　　三界普振动<br>
　　所有三摩地　　正念持自性<br>
　　彼四念处等　　如实而分别<br>
　　开敷七觉华　　香闻于一切<br>
　　宣说八正道　　圆满诸智果<br>
　　如来功德海　　出生一切法<br>
　　普令诸有情　　成正等觉道<br>
　　一切众生类　　无著如虚空<br>
　　众生意所生　　众生速疾意<br>
　　众生根欲性　　彼一切差别<br>
　　了五蕴实义　　见五蕴清净<br>
　　一切化所作　　一切所化事<br>
　　一切化所说　　皆住真实际<br>
　　彼十二有支　　十二相清净<br>
　　四圣谛教相　　八智所觉了<br>
　　十二相实义　　十六相真实<br>
　　二十正觉相　　觉了一切法<br>
　　此等诸法相　　皆佛所化说<br>
　　出现诸化身　　令一切观察<br>
　　于一刹那间　　现一切三昧<br>
　　于一刹那间　　了一切心法<br>
　　宣诸乘方便　　普利诸世间<br>
　　虽显说三乘　　住一乘圣果<br>
　　烦恼界清净　　即诸业界尽<br>
　　度烦恼海已　　住诸法相应<br>
　　烦恼随烦恼　　断灭无有余<br>
　　起悲智方便　　自利利世间<br>
　　若一切想断　　诸识法即灭<br>
　　息众生意境　　出过众生意<br>
　　众生意安住　　诸心法平等<br>
　　众生意喜生　　众生意大乐<br>
　　成就最胜云　　能离诸云暗<br>
　　三世大觉尊　　为大功德聚<br>
　　五蕴三时义　　刹那尽观察<br>
　　刹那能证悟　　一切佛自性<br>
　　无著最上身　　是即身实相<br>
　　出现诸色像　　大摩尼宝幢<br>
　　诸佛正觉尊　　无上大菩提<br>
　　说三部大咒　　离文字分别<br>
　　诸明咒胜义　　无文字等相<br>
　　五文字大空　　百字相亦空<br>
　　一切相非相　　及十六相等<br>
　　无相无所动　　住四禅定心<br>
　　一切定分通　　三摩地所摄<br>
　　三摩地胜身　　一切身自在<br>
　　化身最上身　　诸佛所变化<br>
　　十方皆自化　　如理度世间<br>
　　所有诸天主　　天辅并天众<br>
　　及阿摩啰天　　乃至阿修罗<br>
　　如是等诸天　　佛神通变化<br>
　　一一皆调伏　　住诸佛三昧<br>
　　十方世界中　　一最胜导师<br>
　　为大法施主　　广度诸有海<br>
　　以慈悲二法　　为坚固铠甲<br>
　　执智慧剑等　　破烦恼大敌<br>
　　所有四种魔　　及诸魔眷属<br>
　　坏善法难调　　正觉悉调伏<br>
　　天魔归佛已　　悉舍我慢心<br>
　　作恭敬供养　　如来最胜师<br>
　　佛于三界中　　运神足大步<br>
　　开示三明法　　六通六念等<br>
　　菩萨摩诃萨　　过去世威力<br>
　　究竟波罗蜜　　了真实胜慧<br>
　　一切我自在　　胜补特伽罗<br>
　　喻所不能喻　　智所不能知<br>
　　最上法施主　　宣说四印义<br>
　　为利益世间　　出生三乘法<br>
　　第一义清净　　三世胜妙主<br>
　　诸所作吉祥　　妙德胜根本</p>
                      <p>　　归命金刚大施愿　　归命真如实际理<br>
　　归命空性胜妙藏　　归命无上佛菩提<br>
　　归命佛所爱乐法　　顶礼归命佛智身<br>
　　归命诸佛大喜王　　顶礼归命佛大悦<br>
　　归命诸佛正念法　　顶礼归命佛大笑<br>
　　归命佛所说正语　　顶礼归命佛自性<br>
　　归命不从诸有生　　归命正智所出生<br>
　　归命虚空自性生　　归命出生一切智<br>
　　归命最上幻化网　　归命诸佛大嬉戏<br>
　　一切有情所称赞　　是故归命正智聚</p>
                      <p>　　复次金刚手菩萨大执金刚者。如我所说秘密名义。是即一切如来智顶。一切如来智身。妙吉祥根本正智所生。诸佛最胜不共功德清净圆满。最上称赞大喜乐法。广大神通威德胜义。身口意业秘密清净。诸波罗蜜诸地功德。清净圆满无所减失。福智所生彼一切法圆满清净。此名最上无比胜义。由此法故未得果者悉皆令得。是为一切如来无上法眼总持胜义。如实了知如理宣说。</p>
                      <p>　　金刚手汝今当知此秘密名义。一切诸佛威力所持。是为最上大幻化义。诸咒法中大无能胜。最上白法圆满清净。乃至一切智智身口意秘密真实。能证一切如来正等正觉现前三昧。善入一切如来无上法界。一切魔力无能胜者。成就如来十力功德。出过菩萨所有十力。成就一切智智出过诸智一切法所归。普集诸佛教无垢清净。福智所生广大圆满。诸大菩萨以为眷属。增长炽盛虽处一切声闻缘觉人天刹中。随顺彼法而常安住最上大乘。出生菩萨无边胜行。毕竟通达诸圣道法。自得解脱已。复能出生变化一切道行不断佛种。具大智慧住菩萨族。摄受一切最胜语业。破坏一切诸外道教。作勇健军降伏四魔得无能胜。又能普摄一切众生。开示圣道出生一切法。常住三摩地行四梵行。而于禅那心住一境。成就瑜伽身语意业已。得断尽一切烦恼及随烦恼。即能离系一切结缚。大智所解脱。寂静一切心。止息一切障。断灭一切见。远离一切相。能闭一切不善趣门。于实谛道皆悉解脱摧生死轮。转大法轮立大法幢。安住如来广大法教。随顺机宜宣说诸法。速疾成就秘密行门。观察一切菩萨自性。圆满智慧波罗蜜门。觉了一切菩萨空性。证悟一切无二解脱。出生一切波罗蜜法。通达一切波罗蜜法。圆满清净一切地位。此秘密名义总摄声闻四圣谛法。及彼四念处乃至八圣道法。如是诸法差别。而以一心觉了无二。是名圆满诸佛功德。</p>
                      <p>　　复次金刚手菩萨大执金刚者。此秘密名义是一切众生最胜身语意业成就行门。息除众生一切罪法。清净一切恶趣。断除一切业障。永不受生八难报处。息除八种大怖畏事。破坏一切恶梦不祥。不起一切不善境想。破坏一切极恶境界。远离一切魔业。一切非理作意不复暂起。断除一切我执见等。不生一切忧苦烦恼。增长一切福智善根。安住一切如来心真实。一切菩萨秘密真实。一切声闻缘觉秘密真实。一切印相明咒真实。随顺一切如理语业正念正知。此法又能于现世中。增长智慧无诸疾病。色力具足富乐自在。吉祥清净增长善法。得大名称歌咏赞叹人所爱乐。此秘密法有大利益。息除一切疾病大怖。一切邪妄使令真实。一切不善相皆令善相。一切不胜悉使殊胜一切不祥而令吉祥。诸无主者为作主宰。诸无依者而为依止。诸无救者为作救护。无归向者为作所归。处暗暝者为作灯明。无所趣者为彼开示真实正道。沉没生死海者为作舡筏真实济渡。为大医王疗治众病。以真实慧了性无性世智真实。照破一切痴暗盲暝。作大如意宝王随诸众生。有所求愿皆得圆满。又此秘密法是为真实一切智智妙吉祥智身。所得圆满清净出现智身。真实五眼所得六波罗蜜。真实圆满最上法施。无虚妄怖得十地法。安住真实福智所生。三摩地分圆满具足。安住一法离二法相。真如实际离诸有色无别法性。善住禅那真如实际。色相清净离诸妄相。如来自性正智出生。诸相大空色性无著于何有见。诸相离见即得诸法。是即真实秘密名义。谓从无二法性出生胜义。能持说者皆亦如是。</p>
                      <p>　　复次金刚手菩萨大执金刚者。此妙吉祥根本智一切如来智身智顶纯一无二最上最胜秘密名义三摩地分。是大摩尼宝髻庄严。一切教中无能胜法。若有诸修真言行者。于此秘密真言行门乐修习者。当须选择吉祥胜地。随力随时作曼拏罗。安布毗卢遮那如来[巾*(穴/登)]像随分供养。最上一心谛实观想。所安圣像专注系念离诸散乱。然后以正语业日日三时。受持讽诵记念思惟。秘密明咒当持诵时。心语相应文句圆正无令杂乱。起信解心真实作意。于此秘密真言行门。如是修习得精熟已。即得一切所欲如意。了知诸法最上胜义。证无碍慧无二分别信心具足。悉能了知彼三世事。复得一切诸佛菩萨来现其前。开示出生一切法门。而能照达我法自性。如是瑜伽行人既成就已。即能作诸变化。现执金刚大忿怒王。能调一切难调伏者。救度世间作大利益。现众色身有大光明。复能成就一切。明咒印相三昧曼拏罗法。而作最胜大咒明王。所有一切极恶频那夜迦。乃至魔及魔族。于昼夜中而常卫护。于一切处不现其身而常随逐。不令诸恶伺得其便。复得一切诸佛菩萨加哀。建立一切身语意业常住正法。诸佛菩萨共所摄受。获一切法无畏辩才。通达声闻缘觉所有诸法。而能观照无我自性。所有梵王帝释。噜捺啰天那罗延天。童子天大自在天。迦哩底迦天大黑天。难祢计说啰天。火天水天风天诃利帝等。乃至十方护世。如是等一切天众。于昼夜中亦常卫护。令彼瑜伽行者行住坐卧常得安隐。常住三摩呬多离诸散乱。若独止一处若入多人众中。乃至或入王城聚落村邑巷陌空舍山林江河等处。若住若起于一切时一切所作。彼诸天等而常密护。又复昼夜若止自舍或居他处。复有天龙夜叉乾闼婆阿修罗迦楼罗紧那罗摩睺罗伽人非人等。及诸宿曜并诸鬼众。所谓圣曜母众七母众。乃至药刹尼众啰刹西众。必舍唧众如是等众。咸各与诸眷属常来卫护。令其修习瑜伽行者。得最胜身色力坚固无诸疾病。寿命增长获大吉祥。</p>
                      <p>　　复次金刚手菩萨大执金刚者。若有修习瑜伽行人。于此一切秘密名义三摩地分大摩尼宝髻。能日三时专注持诵记念勤修。而复住心观想本尊圣像。从妙吉祥正智起变化身。出现无边种种色相。如是观已。不久即现所观色相。又复即见诸佛菩萨。于虚空中出现无数种种色身。又复修习瑜伽行者。以是最胜法功德故。永不复堕一切恶趣。于当来世不生卑贱种族。不生边地不处下劣根性。不与诸根不完具者同所受生。又复不生诸邪见家。非佛刹土而不受生。佛不出世宣说正法亦不受生。永不生于长寿天中。永不生于五浊恶世。不生饥馑刀兵劫中。世世生中远离怨对贼盗等怖。凡所生处不受贫苦。名誉称赞所不能动。世世所生常生善族。人相具足端正圆满。于世间中人所爱敬。常受快乐离诸忧恼。凡所生处人皆喜见。出言诚谛人所信受。世世生生得宿命智。具大财富有大眷属。增长无尽一切众生最上功德皆悉具足。六波罗蜜自性功德亦复具足。修四梵行圆满具足。正念正知方便愿力皆得具足。通达一切清净教法。语业自在得大无畏。凡所对论词辩无碍。复能安慰一切众生。如阿阇梨师长无异。昔所未闻一切法分。乃至世间一切文典。及外论等皆悉通达。得大辩才戒足寿命。清净圆满。常乐出家具诸禁戒。于一切智永不忘失。大菩提心坚固不坏。出过声闻缘觉境界。亦不乐于彼等法中。金刚手诸修瑜伽行者。获如是无量功德皆悉具足。速疾成就大菩提果。此秘密名义复有无量无边大功德分圆满具足。假使无量劫中称扬赞叹不能穷尽。</p>
                      <p>　　复次金刚手菩萨大执金刚者。诸佛如来以大悲方便出现世间。于此秘密名义已得圆满。福智所生成就阿耨多罗三藐三菩提。普集一切佛功德宝。无有少法而不圆满。广为一切众生。遍十方刹击大法鼓。普令安住无上正法。诸佛所说诸法中王。所谓如是大明曰。</p>
                      <p>　　唵(引)萨哩嚩(二合)达哩摩(二合引)婆(引)嚩莎婆(引)嚩尾秫提(一句)达哩摩(二合)作刍(二)阿阿(引)暗恶(三)</p>
                      <p>　　一切法自性清净不生不灭一切如来智身妙吉祥清净根本所生。所谓。</p>
                      <p>　　阿(引)恶。</p>
                      <p>　　一切如来根本心。所谓。</p>
                      <p>　　诃啰诃啰唵(引)吽(引)纥哩(二合引)</p>
                      <p>　　一切如来智顶一切如来胜语自在广大语业一切法无垢虚空清净法界智藏所谓。</p>
                      <p>　　阿(引)</p>
                      <p>　　尔时金刚手菩萨　　闻佛说是秘密法<br>
　　欢喜合掌从座起　　顶礼释迦牟尼尊<br>
　　及彼诸佛贤圣众　　最上金刚秘密主<br>
　　一切忿怒大明王　　普伸敬已作是言<br>
　　最上欢喜自在尊　　善哉善哉能善说<br>
　　慈悲利我及众生　　成就正等菩提果<br>
　　佛为世间大导师　　引示咸归解脱门<br>
　　宣说最胜清净道　　秘密瑜伽大教王<br>
　　最上方广甚深义　　普为世间作利益<br>
　　此即诸佛圣境界　　一切如来尽宣说</p>
                      <div class="jw-bottom">
       <li><a href="1400.htm">上一部：乾隆大藏经·西土圣贤撰集·大乐金刚不空真实三昧耶经般若波罗蜜多理趣释二卷</A>
      <li><a href="1402.htm">下一部：乾隆大藏经·西土圣贤撰集·金刚王菩萨秘密念诵仪轨一卷</a></li></div></div>
     <div class="bottom-bt">乾隆大藏经·西土圣贤撰集·佛说最胜妙吉祥根本智最上秘密一切名义三摩地分</div></span></body></html>
