<!DOCTYPE HTML PUBLIC"-//W3C//DTD HTML 4.0 Transitional//EN">
<html>

<head>
<title>第0101部～十住经六卷</title>
<meta http-equiv="Content-Type" content="text/html; charset=utf-8" />
<meta content="Microsoft FrontPage 4.0" name="GENERATOR">
<meta name="ProgId" content="FrontPage.Editor.Document">
<meta name="viewport" content="width=device-width, initial-scale=1" />
<link href="../class/jw.css" rel="stylesheet" type="text/css">
<SCRIPT type=text/javaScript>
function doZoom(size){
document.getElementById('zoom').style.fontSize=size+'px'}
</SCRIPT>
</head>

<body>
<span id="zoom">

<a name="MENU-top"></a>

<div class="top-bt">
<div class="top-left">大乘华严部·第0101部</div>
<div class="top-center">十住经六卷</div>
<div class="top-right">姚秦三藏法师鸠摩罗什共佛陀耶舍译</div></div>
<div class=top-bm>
<div class=bm-bt><div class=bm-jbt>· 经名 · 卷数 · 跋序</li></div><div class=bm-jbt-left><div class=bm-jbtbm>· 品名 · 品数 · 译作者</li></div>
<div class=bm-zt>字体：<A href="javascript:doZoom(18)">大</A> <A href="javascript:doZoom(16)">中</A> <A href="javascript:doZoom(15)">小</A></div></div></div>
<div class=bm-bt><div class=bm-jbt><a href="0101.htm#j0101-1">十住经卷第一</a></div><div class=bm-jbt-left>
<div class=bm-jbtbm><a href="0101.htm#j0101-2">欢喜地第一</a></div>
</div></div><div class=bm-bt><div class=bm-jbt><a href="0101.htm#j0101-3">十住经卷第二</a></div><div class=bm-jbt-left>
<div class=bm-jbtbm><a href="0101.htm#j0101-4">离垢地第二</a></div>
<div class=bm-jbtbm><a href="0101.htm#j0101-5">明地第三</a></div>
</div></div><div class=bm-bt><div class=bm-jbt><a href="0101.htm#j0101-6">十住经卷第三</a></div><div class=bm-jbt-left>
<div class=bm-jbtbm><a href="0101.htm#j0101-7">焰地第四</a></div>
<div class=bm-jbtbm><a href="0101.htm#j0101-8">难胜地第五</a></div>
<div class=bm-jbtbm><a href="0101.htm#j0101-9">现前地第六</a></div>
</div></div><div class=bm-bt><div class=bm-jbt><a href="0101.htm#j0101-10">十住经卷第四</a></div><div class=bm-jbt-left>
<div class=bm-jbtbm><a href="0101.htm#j0101-11">远行地第七</a></div>
<div class=bm-jbtbm><a href="0101.htm#j0101-12">不动地第八</a></div>
</div></div><div class=bm-bt><div class=bm-jbt><a href="0101.htm#j0101-13">十住经卷第五</a></div><div class=bm-jbt-left>
<div class=bm-jbtbm><a href="0101.htm#j0101-14">妙善地第九</a></div>
<div class=bm-jbtbm><a href="0101.htm#j0101-15">法云地第十上</a></div>
</div></div><div class=bm-bt><div class=bm-jbt><a href="0101.htm#j0101-16">十住经卷第六</a></div><div class=bm-jbt-left>
<div class=bm-jbtbm><a href="0101.htm#j0101-17">法云地第十下</a></div></div></div></div>
<div class="jwzw">
<div class="jwbt-box"><div class="jwbt"><a name=j0101-1><a href="0101.htm#MENU-top">十住经卷第一</div></a></a>
<div class="jwbtbm"><a name=j0101-2><a href="0101.htm#MENU-top">欢喜地第一</div></div></a></a>
<p>　　如是我闻：一时，佛在他化自在天王宫摩尼宝殿上，与大菩萨众俱，皆于阿耨多罗三藐三菩提不退转，从他方界俱来集会。此诸菩萨，一切菩萨智慧行处悉得自在，诸如来智慧入处悉皆得入，善能教化一切世间，随时普示神通等事，于念念中皆能成办具足一切菩萨所愿，于一切世界、一切劫、一切国土常修诸菩萨行，具足一切菩萨所有福德智慧而无穷尽，能为一切而作饶益，能到一切菩萨智慧方便彼岸，能示众生生死及涅槃门，不断一切菩萨所行，善游一切菩萨禅定解脱三昧神通明慧，诸所施为善能示现，一切菩萨无作神足皆悉已得，于一念顷能至十方诸佛大会，劝发咨请受持法轮，常以大心供养诸佛，常能修习诸大菩萨所行事业，其身普现无量世界，其音遍闻无所不至，其心通达明见三世一切菩萨，所有功德具足修习。<br>
            　　如是诸菩萨摩诃萨功德无量无边，于无数劫说不可尽。其名曰：金刚藏菩萨摩诃萨、宝藏菩萨、莲华藏菩萨、德藏菩萨、莲华德藏菩萨、日藏菩萨、月藏菩萨、净月藏菩萨、照一切世间庄严藏菩萨、智慧照明藏菩萨、妙德藏菩萨、栴檀德藏菩萨、华德藏菩萨、优钵罗华德藏菩萨、天德藏菩萨、福德藏菩萨、无碍清净智德藏菩萨、功德藏菩萨、那罗延德藏菩萨、无垢藏菩萨、离垢藏菩萨、种种乐说庄严藏菩萨、大光明网藏菩萨、净明威德王藏菩萨、大金山光明威德王藏菩萨、一切相庄严净德藏菩萨、金刚焰德相庄严藏菩萨、焰炽藏菩萨、宿王光照藏菩萨、虚空无碍妙音藏菩萨、陀罗尼功德持一切世间愿藏菩萨、海庄严藏菩萨、须弥德藏菩萨、净一切功德藏菩萨、如来藏菩萨、佛德藏菩萨、解脱月菩萨。如是等菩萨摩诃萨，无量无边，不可思议，不可称说，金刚藏菩萨摩诃萨而为上首。<br>
            　　尔时，金刚藏菩萨摩诃萨，承佛威神，入菩萨大智慧光明三昧。即时十方世界，于一方过十亿佛土微尘数世界乃有如来，名金刚藏；如是次第，十亿佛土微尘数诸佛皆现其身，名金刚藏。十方世界，皆亦如是，同声赞言：“善哉！善哉！金刚藏，乃能入是菩萨大智慧光明三昧。如是十方世界微尘数等诸佛，皆同一号，加汝威神。又卢舍那佛，本愿力故。又汝有大智慧故，又与一切菩萨不可思议诸佛法明，所谓：令入智慧地故，摄一切善根故，善分别选择一切佛法故，广知诸法故，决定说诸法故，无分别智善分别故，一切世间法不能污故，出世间善根清净故，得不可思议智力故，得一切智人智处故，又得菩萨十地故，如实说菩萨十地差别故，分别说无漏法不著故，大智慧光明善择以自庄严故，令入具足智门故，随所应住次第说故，得无碍乐说光明故，具足大无碍智地不忘失菩萨心故，教化成就一切众生性故，得一切遍至决定智故。又金刚藏，汝当说此法门差别，所谓：诸佛神力故，汝能堪受如来神力故，自善根清净故，清净法性性故，饶益众生性故，令众生得清净法身智身故，于一切佛得受记故，得一切世间最高大身故，过一切世间道故，出世间善根清净故。”<br>
            　　即时十方诸佛，示金刚藏真实无上佛身，与无障碍乐说之辩，与善分别清净智慧，与善忆念不忘，与善决定意，与遍至一切智处，与诸佛无坏力，与诸佛无所畏不怯弱，与诸佛无碍智分别诸法善开法门，与一切诸佛上妙身口意所作。何以故？以得菩萨大智慧光明三昧法故，亦是菩萨本愿力故，志心清净故，智慧明白故，善集助道法故，善修本事故，能持无量念故，信解清净光明法故，善得陀罗尼门无分别故，以智印善印法性故。<br>
            　　尔时，十方诸佛皆伸右手，摩金刚藏菩萨顶。金刚藏菩萨即从三昧起，起已告诸菩萨言：“诸佛子，是诸菩萨事，先皆善自决定，无有过无分别，清净明了，广大如法性，究竟如虚空，遍覆一切十方诸佛世界众生，为救度一切世间，为一切诸佛神力所护。何以故？诸菩萨摩诃萨，入过去诸佛智地，亦入未来、现在诸佛智地。<br>
            　　“诸佛子，何等是诸菩萨摩诃萨智地？诸佛子，菩萨摩诃萨智地有十，过去、未来、现在诸佛已说、今说、当说，为是地故，我如是说。何等为十？一名喜地，二名净地，三名明地，四名焰地，五名难胜地，六名现前地，七名深远地，八名不动地，九名善慧地，十名法云地。诸佛子，是十地者，三世诸佛已说、今说、当说。我不见有诸佛国土不说是菩萨十地者。何以故？此十地，是菩萨最上妙道、最上明净法门，所谓分别十住事。诸佛子，是事不可思议，所谓菩萨摩诃萨随顺诸地智慧。”<br>
            　　是时，金刚藏菩萨摩诃萨，说诸菩萨十地名已，默然而住，不复分别义趣。<br>
            　　尔时，一切菩萨众闻说菩萨十地名已，咸皆渴仰，欲闻解释，各作是念：“何因何缘，金刚藏菩萨说菩萨十地名已，默然而住，不更解释？”<br>
            　　时，大菩萨众中，有菩萨摩诃萨，名解脱月，知诸菩萨心之所念，以偈问金刚藏菩萨言：</p>
            <p>　　“净智念慧人，　何故说菩萨，<br>
            　　　诸地名号已，　默然不解释？<br>
            　　　今诸大菩萨，　心皆怀犹豫，<br>
            　　　何故说是名，　而不演其义？<br>
            　　　大智诸菩萨，　咸皆欲听闻，<br>
            　　　如是诸地义，　愿为分别说。<br>
            　　　是诸菩萨众，　清净无瑕秽，<br>
            　　　安住坚实法，　具足智功德，<br>
            　　　皆以恭敬心，　瞻仰于仁者，<br>
            　　　愿欲闻所说，　如渴思甘露。”<br>
            <br>
            　　　金刚藏菩萨，　闻说是事已，<br>
            　　　欲令大众悦，　即时说颂言：<br>
            　　“诸菩萨所行，　第一难思议，<br>
            　　　分别是诸地，　诸佛之根本。<br>
            　　　微妙甚难见，　非心所能及，<br>
            　　　从佛智慧出，　若闻则迷没。<br>
            　　　持心如金刚，　深信佛智慧，<br>
            　　　以为第一妙，　心无有疑难。<br>
            　　　远离计我心，　及心所行地，<br>
            　　　如是诸菩萨，　尔乃能听闻。<br>
            　　　寂灭无漏智，　分别说甚难，<br>
            　　　如画于虚空，　如执空中风。<br>
            　　　我念佛智慧，　第一难思议，<br>
            　　　众生少能信，　是故我默然。”</p>
            <p>　　解脱月菩萨闻说此已，语金刚藏菩萨言：“佛子，是大菩萨众，深心清净，善行菩萨道，善集助道法，善能供养恭敬诸佛，于无量佛多种善根，成就无量深厚功德，离痴疑悔，无有贪著及诸结碍，深心信解安住不动，于是法中不随他教。是故，佛子，当承佛力，敷演此义。是诸菩萨，于是深法，皆能证知。”<br>
            　　时，解脱月欲重宣此义，而说偈言：</p>
            <p>　　“愿说安隐法，　菩萨无上行，<br>
            　　　分别于诸地，　令智慧清净。<br>
            　　　众智净无垢，　安住深信解，<br>
            　　　于诸无量佛，　证知十地义。”</p>
            <p>　　尔时，金刚藏菩萨言：“佛子，是诸大众，虽皆清净离痴疑悔，于此事中不随他教。其余乐小法者，闻是甚深难思议事，或生疑悔，是人长夜受诸衰恼。我愍此等，是故默然。”<br>
            　　尔时，金刚藏菩萨欲明了此义，而说偈言：</p>
            <p>　　“是众虽清净，　深智离疑悔，<br>
            　　　其心已决定，　不复随他教，<br>
            　　　无动如须弥，　不乱如大海。<br>
            　　　其余不久行，　智慧未明了，<br>
            　　　随识不随智，　闻已生疑悔，<br>
            　　　彼将坠恶趣，　愍念故不说。”</p>
            <p>　　解脱月菩萨言：“佛子，愿承佛力，善分别此不可思议法佛所护念事，令人易信解。所以者何？善说十地义，十方诸佛，法应护念。一切菩萨护是事故，勤行精进。何以故？是菩萨最上所行，得至一切诸佛法故。譬如所有经书，皆初章所摄，初章为本，无有一字不入初章者；如是，佛子，十地者，是一切佛法之根本，菩萨具足行是十地，能得一切智慧。是故，佛子，愿说此义，诸佛护念，加以神力，令人信受不可破坏。”<br>
            　　尔时，解脱月菩萨欲显此义，而说偈言：</p>
            <p>　　“善哉智慧子，　清净行具足，<br>
            　　　愿说十地行，　所入十地法，<br>
            　　　具足于智慧，　得以成菩提。<br>
            　　　所有十方佛，　最胜人中尊，<br>
            　　　皆共护念汝，　说是十地义。<br>
            　　　十地为根本，　是名智行处，<br>
            　　　亦为究竟道，　佛无量法聚。<br>
            　　　譬如诸文字，　皆摄在初章，<br>
            　　　诸佛功德智，　十地为根本。”</p>
            <p>　　尔时，诸菩萨一时同声，以偈请金刚藏菩萨言：</p>
            <p>　　“上妙智慧人，　乐说无有量，<br>
            　　　德重如山王，　哀愍说十地。<br>
            　　　戒念慧清净，　说是十地义，<br>
            　　　十力之根本，　无碍智本行。<br>
            　　　戒定慧功德，　集在仁者心，<br>
            　　　憍慢诸邪见，　皆悉已灭尽，<br>
            　　　是众无疑心，　唯愿闻善说。<br>
            　　　譬如渴思水，　如饥思美食，<br>
            　　　如病思良医，　如蜂欲食蜜，<br>
            　　　我等亦如是，　闻甘露法味。<br>
            　　　是故旷大意，　愿开初地门，<br>
            　　　乃至第十地，　次第为我说。”</p>
            <p>　　尔时，释迦牟尼佛从眉间白毫相，放菩萨力明光焰，百千阿僧祇光以为眷属。放斯光已，普照十方诸佛世界靡不周遍，三恶道苦皆得休息；悉照十方诸佛大会说法之众，显现如来不思议力。是光明遍照十方诸佛大会诸菩萨身已，于上虚空中，成大光明云台。十方诸佛亦复如是，从眉间白毫相，俱放菩萨力明光焰，百千阿僧祇光以为眷属，普现如来不思议力，悉照一切诸佛大会，及照娑婆世界释迦牟尼佛大众，并照金刚藏菩萨摩诃萨及师子座；照已，于上虚空中，成大光明云台。<br>
            　　时，诸大光明云台中诸佛神力故，而说偈言：</p>
            <p>　　“无等等诸佛，　功德如虚空，<br>
            　　　十力无畏等，　最尊世间主，<br>
            　　　于释迦佛前，　而现此神力。<br>
            　　　以佛力开现，　法王师子藏，<br>
            　　　说诸地所行，　诸地义差别，<br>
            　　　承诸佛力说，　无有能坏者。<br>
            　　　若人闻法宝，　则为诸佛护，<br>
            　　　渐次具诸地，　得以成佛道。<br>
            　　　若人堪任闻，　虽在于大海，<br>
            　　　及劫尽火中，　必得闻此经，<br>
            　　　若人痴疑悔，　终不能得闻。<br>
            　　　是故今佛子，　说诸地智道，<br>
            　　　入势力观法，　次第而修行，<br>
            　　　得至于余地，　各得所利益，<br>
            　　　利一切世间，　愿说勿令断。”</p>
            <p>　　尔时，金刚藏菩萨观察十方，欲令大众增益信敬，而说偈言：</p>
            <p>　　“诸佛圣主道，　微妙甚难解，<br>
            　　　非思量所得，　唯智者行处。<br>
            　　　其性从本来，　寂然无生灭，<br>
            　　　从本以来空，　灭除诸苦恼，<br>
            　　　远离于诸趣，　等同涅槃相，<br>
            　　　无中亦无后，　非言辞所说，<br>
            　　　出过于三世，　其相如虚空。<br>
            　　　诸佛所行处，　清净深寂灭，<br>
            　　　言说所难及，　地行亦如是，<br>
            　　　说之犹尚难，　何况以示人？<br>
            　　　诸佛之智慧，　离诸心数道，<br>
            　　　不可得思议，　非有阴界入，<br>
            　　　但以智可知，　非识之所及，<br>
            　　　如空迹难说，　何可示其相？<br>
            　　　十地义如是，　非无边心知。<br>
            　　　是事虽为难，　发愿行慈悲，<br>
            　　　渐次具诸地，　非心所能及。<br>
            　　　如是诸地行，　微妙甚难见，<br>
            　　　不可以心知，　当承佛力说。<br>
            　　　汝等当恭敬，　咸共一心听：<br>
            　　　诸地相入行，　修习出法门，<br>
            　　　于无量亿劫，　说之不可尽，<br>
            　　　今如实略说，　其义无有余。<br>
            　　　一心恭敬待，　今承佛力说，<br>
            　　　大音唱因喻，　义名不相违。<br>
            　　　佛神力无量，　今皆在我身，<br>
            　　　我之所说者，　如大海一渧。”</p>
            <p>　　金刚藏菩萨说此偈已，告于大众：“诸佛子，若众生厚集善根，修诸善行，善集助道法，供养诸佛，集诸清白法，为善知识所护，入深广心、信乐大法心，多向慈悲，好求佛智慧。如是众生，乃能发阿耨多罗三藐三菩提心，为得一切种智故，为得十力故，为得大无畏故，为得具足佛法故，为救一切世间故，为净大慈悲心故，为向十方无余无碍智故，为净一切佛国令无余故，为于一念中知三世事故，为自在转大法轮广示现佛神力故，诸菩萨摩诃萨生如是心。诸佛子，是心以大悲为首，智慧增上，方便所护，直心深心淳至，量同佛力，善筹量众生力、佛力，趣向无碍智，随顺自然智，能受一切佛法，以智慧教化，广大如法性，究竟如虚空，尽于后际。诸佛子，菩萨生如是心，即时过凡夫地，入菩萨位，生在佛家，种姓无可讥嫌，过一切世间道，入出世间道，住菩萨法中，在诸菩萨数，等入三世如来种中，毕定究竟阿耨多罗三藐三菩提。菩萨住如是法，名住欢喜地，以不动法故。<br>
            　　“诸佛子，菩萨摩诃萨住是欢喜地，多喜多信，多清净多踊悦，多调柔多堪受，不好斗诤，不好恼乱众生，不好瞋恨。诸佛子，诸菩萨住是欢喜地，念诸佛故生欢喜心，念诸佛法故生欢喜心，念诸菩萨摩诃萨故生欢喜心，念诸菩萨所行故生欢喜心，念诸波罗蜜清净相故生欢喜心，念诸菩萨与众殊胜故生欢喜心，念诸菩萨力不可坏故生欢喜心，念诸如来教化法故生欢喜心，念能为利益众生故生欢喜心，念一切佛、一切菩萨所入智慧门方便故生欢喜心。<br>
            　　“诸佛子，菩萨复作是念：‘我转离一切世间界生欢喜心，入一切佛平等中生欢喜心，远离凡夫地生欢喜心，近到智慧地生欢喜心，断一切恶道生欢喜心，与一切众生作依止生欢喜心，近见一切诸佛生欢喜心，生诸佛境界生欢喜心，入一切诸菩萨数生欢喜心。我离一切惊怖毛竖等生欢喜心！’所以者何？是菩萨摩诃萨得欢喜地，所有诸怖畏即皆远离，所谓：不活畏、恶名畏、死畏、堕恶道畏、大众威德畏，离如是等一切诸畏。何以故？是菩萨离我相故，尚不贪身，何况所用之事？是故无有不活畏也。心不希望供养恭敬，我应供养众生供给所须，是故无有恶名畏也。离我见，无我相故，无有死畏。又作是念：‘我若死已生，必不离诸佛菩萨。’是故无有堕恶道畏。我所志乐，无与等者，何况有胜？是故无有大众威德畏也。诸佛子，如是菩萨离诸惊怖毛竖等事。<br>
            　　“诸佛子，是菩萨以大悲为首，深大心坚固，转复勤修一切善根，所谓：以信心增上，多行净心，解心清净；多以信心，分别起悲愍心，成就大慈心不疲懈；以惭愧庄严，成就忍辱柔和；敬顺诸佛教法，信重尊贵，日夜常修善根无厌；亲近善知识，常爱乐法，求多闻无厌，如所观法正观；心不贪著，不求利养名闻恭敬，一切资生之物，心无悭吝；常生实心，无有厌足，贪乐一切智地，常欲得诸佛力、无畏、不共法，求助诸波罗蜜法；离诸谄曲，如说能行，常行实语；不污诸佛家，不舍菩萨学戒，生萨婆若心不动如大山王；不乐一切世间诸事，成就出世间善根，集助菩提分法无有厌足，常求胜中胜道。<br>
            　　“诸佛子，菩萨摩诃萨成就如是净治地法，名为安住菩萨欢喜地。菩萨如是安住欢喜地，发诸大愿，生如是决定心，所谓：‘我当供养一切诸佛，皆无有余。’一切供养之具随意供养，心解清净。发如是大愿，广大如法性，究竟如虚空，尽未来际，尽供养一切劫中，所有诸佛以大供养具无有休息。又一切诸佛所说经法皆悉受持，摄一切诸佛阿耨多罗三藐三菩提故，一切诸佛所教化法悉皆随顺，一切诸佛法皆能守护。发如是大愿，广大如法性，究竟如虚空，尽未来际，尽皆守护一切劫中一切佛法无有休息。又一切世界一切诸佛，从兜率天来下入胎，及在胎中，初生时，出家时，成佛道时，悉当劝请转大法轮；示入大涅槃，我于尔时尽往供养，摄法为首三时转故。发如是大愿，广大如法性，究竟如虚空，尽未来际，尽一切劫奉迎供养一切诸佛无有休息。又一切诸菩萨所行，广大高远，无量不可坏，无有分别，诸波罗蜜所摄，诸地所净，生诸助道法，有相无相道，有成有坏，一切菩萨所行诸地道，及诸波罗蜜本行，教化令其受行，心得增长。发如是大愿，广大如法性，究竟如虚空，尽未来际，尽一切劫中，诸菩萨所行，以法教化成熟众生无有休息。又一切众生，若有色、若无色、若有想、若无想、若非有想非无想、若卵生、若胎生、若湿生、若化生，三界系入于六道，在一切生处，名色所摄，为教化成熟一切众生，断一切世间道令住佛法，集一切智慧使无有余。发如是大愿，广大如法性，究竟如虚空，尽未来际，尽一切劫，教化一切众生无有休息。又一切世间广狭极高，无量不可分别，不可移动，不可说粗细，正住倒住，首足相对，平坦圆方，随入如是世间，智如帝网经幻事差别，如是十方世界差别皆现前知。发如是大愿，广大如法性，究竟如虚空，尽未来世，尽一切劫，如是世界皆现前净知无有休息。又以一切佛土入一佛土，一佛土入一切佛土，一一佛土无量光明庄严，离诸垢秽具足清净道，有无量智慧众生悉满其中，常有诸佛大神通力，随众生心而为示现。发如是大愿，广大如法性，究竟如虚空，尽未来际，尽一切劫，清净如是国土无有休息。又一切菩萨同心同学，共集诸善无有怨嫉，俱缘一事等心和合常不相离，随意能现佛身，自于心中悉能解知诸佛神力、智力，常得随意神通，悉能游行一切国土，一切佛会皆现身相，一切生处普生其中，有如是不可思议大智慧具足菩萨行。发如是大愿，广大如法性，究竟如虚空，尽未来世，尽一切劫，行如是大智慧道无有休息。又乘不退轮行一切菩萨道，身口意业所作不空，众生见者即必定佛法，闻我音声即得真实智慧道，有见我者心即欢喜离诸烦恼，如大药树王。为得如是心，行诸菩萨道，发如是大愿，广大如法性，究竟如虚空，尽未来世，尽一切劫，行不退道，所作不空无有休息。又于一切世界皆得阿耨多罗三藐三菩提，于一毛头示身入胎、出家、坐道场、成佛道、转法轮、度众生、示大涅槃、现诸如来大神智力，随一切众生所应度者，念念中得佛道度众生灭苦恼，知一切法如涅槃相，以一音声令一切众生皆使欢喜，示大涅槃而不断菩萨所行，示众生大智地使知一切法皆是假伪，大智慧、大神通自在变化故。发如是大愿，广大如法性，究竟如虚空，尽未来际，尽一切劫，得佛道事，求大智慧、大神通等无有休息。<br>
            　　“诸佛子，菩萨住欢喜地，以十愿为首，生如是等百万阿僧祇大愿，以十不可尽法而生是愿，为满此愿勤行精进。何等为十？一、众生不可尽，二、世间不可尽，三、虚空不可尽，四、法性不可尽，五、涅槃不可尽，六、佛出世不可尽，七、诸佛智慧不可尽，八、心缘不可尽，九、起智不可尽，十、世间道种、法道种、智慧道种不可尽。如众生尽，我愿乃尽；如世间尽，如虚空尽，如法性尽，如涅槃尽，如佛出世尽，如诸佛智慧尽，如心缘尽，如起智慧尽，如道种尽，我愿乃尽。而众生实不可尽，世间、虚空、法性、涅槃、佛出世、诸佛智慧、心缘、起智、道种实不可尽，我是诸愿福德亦不可尽。<br>
            　　“诸佛子，菩萨决定发是大愿，则得利安心、柔软心、调顺心、善心、寂灭心、和润心、直心、不乱心、不娆心、不浊心，如是则成信者，乐心信相分别功德，信诸佛本所行道，信行诸波罗蜜而得增长，信善入诸地得殊胜功德，信得成佛十力，信具足四无所畏，信不共法不可坏，信诸佛法不可思议，信诸佛力无中无边，信诸如来无量行门，信从因缘以成果报。举要言之，信诸菩萨普行诸佛功德智慧威神力等。<br>
            　　“诸佛子，菩萨作是念：‘诸佛正法，如是甚深，如是离相，如是寂灭，如是空，如是无相，如是无作，如是无染，如是无量，如是广大，如是难坏。而诸凡夫，心堕邪见，为无明痴冥蔽其慧眼，常立憍慢幢，堕在渴爱网，随顺谄曲，常怀悭嫉，而作后身生处因缘；多集贪欲、瞋恚、愚痴，起诸重业；嫌恨猛风，吹罪心火常令炽盛；有所施作，皆与颠倒相应，欲流、有流、无明流、见流相续起，心意识种于三界地生苦恼芽，所谓：名色和合增长六入，诸入外尘相对生触，触因缘故生诸受，深乐受故生渴爱，渴爱增益故生取，取增长故复起后有，有因缘故有生老死忧悲苦恼。如是因缘集诸苦聚，众生受诸苦恼；是中无我、无我所、无作者、无受者、无知者，如草木瓦石，又亦如影。凡夫可愍，不知不觉而受苦恼。’菩萨于此，见诸众生不免诸苦，即生大悲智慧：‘是诸众生，我等应救。’又欲令住毕竟佛道之乐，即生大慈智慧。菩萨摩诃萨随顺如是大慈悲法，以深妙心住在初地，于一切物无所贪惜，尊重诸佛大妙智故学行大舍，即时所有可施之物尽能施与，所谓：谷麦库藏、金、银、摩尼珠、硨磲、玛瑙、琉璃、珊瑚、琥珀、珂贝、璎珞、严身之具、诸珍宝等，及象马车乘、辇舆、人民、奴婢眷属、国土城邑、聚落庐舍、园林游观、妻子男女，一切所爱皆悉舍与，头目耳鼻、支节手足举身皆与，深重佛智故而不贪惜。菩萨摩诃萨住于初地能行大舍，是菩萨以大悲心、大舍心，救一切众生故，转勤推求世间、出世间利益胜事心无疲懈。是故菩萨生无疲倦功德，于诸经书能自开解，是故生知经书功德，得如是知经书智慧，善能筹量应作不应作，于上中下众生随宜而行，随有依止来亲近者，随力利益。是故菩萨生世智功德，得世智功德则知时知量；惭愧庄严，修习自利利彼之道，是故则生惭愧功德；如是功德行中，精勤修行心不懈退；是精进不退功德，即时得堪受力；得堪受力已，勤行供养诸佛，随佛所说，如说而行。<br>
            　　“诸佛子，是菩萨悉知生起如是清净地法，所谓：信慈悲，舍不疲惓，知诸经书，善解世法，惭愧堪受力，供养诸佛，如所说行。又是菩萨住欢喜地，以发愿故，广见于诸佛，数百、数千、数万亿那由他佛。菩萨见诸佛时，心大欢喜，深心爱敬，以菩萨乐具供养诸佛，及供养僧，以是福德皆回向阿耨多罗三藐三菩提。是菩萨因供养诸佛故，生教化众生法，多以二摄摄取众生，所谓：布施、爱语。后二摄法，但以信解力行，未善通达。是菩萨随所供养诸佛，教化众生皆能受行清净地法，如是诸功德皆自然回向萨婆若，转益明显，堪任有用。譬如，佛子，金师炼金，随以火力，调柔可用，增益光色；如是菩萨随供养诸佛，教化众生，受行清净诸地之法，此诸功德皆自然回向萨婆若，转益明显，随意所用。<br>
            　　“又诸佛子，菩萨摩诃萨于初地中相貌得果，应从诸佛菩萨善知识所，咨受请问成地之法，不应厌废。是菩萨住初地中，应于诸佛菩萨善知识所，咨受请问第二地中相貌得果，无有厌足。如是第三、第四、第五、第六、第七、第八、第九、第十地中相貌得果，应从诸佛菩萨善知识所咨受请问成十地法，无有废厌。是菩萨悉应善知诸地逆顺法，善知诸地成坏，善知诸地相貌因果，善知诸地得舍，善知诸地清净行分，善知诸地从一地至一地行，善知诸地是处非是处，善知诸地转所住处，善知诸地初事后事差别，善知诸地得不退转相，乃至善知一切菩萨清净地法，善知入如来智地。诸佛子，如是诸菩萨善知诸地相，未发初地乃至十地，知无障碍，得诸地智慧光明故，能得诸佛智慧光明。<br>
            　　“诸佛子，如大商主，多将贾人欲至大城，应先问道路、退还过咎、在道利害、未发初处、知道宿时，乃至善知到彼城事，能以智慧思惟筹量，具诸资用令无所乏，正导人众得至大城，于险道中免诸患难，身及诸人皆无忧恼。诸佛子，菩萨摩诃萨亦复如是，住初地而善知诸地逆顺法，乃至善知净一切菩萨清净地法，善知入如来智地。尔时菩萨集大福德智慧资粮，为众生商主，随宜教化，令出生死险难恶处，示安隐道，乃至令住萨婆若智慧大城无诸衰恼。是故，诸佛子，菩萨摩诃萨常应心不疲惓，勤修诸地本行，乃至善知入如来智地。<br>
            　　“诸佛子，是名略说菩萨摩诃萨，入欢喜地门，广说则有无量百千万亿阿僧祇事。菩萨摩诃萨住在此地，多作阎浮提王，豪贵自在，常护正法，能以布施摄取众生，善除众生悭贪之垢，常行大施而不穷匮。所作善业，若布施、若爱语、若利益、若同事，是诸福德皆不离念佛，不离念法，不离念诸菩萨摩诃萨伴，不离念诸菩萨所行道，不离念诸波罗蜜，不离念十地，不离念诸力、无畏、不共法，乃至不离念具足一切种智。常生是心：‘我当于一切众生之中，为首、为胜、为大、为妙、为上、为无上、为导、为将、为师、为尊，乃至于一切众生中为依止者。’<br>
            　　“诸佛子，是菩萨摩诃萨，若欲舍家勤行精进，须臾之间于佛法中，便能舍家妻子五欲；得出家已勤行精进，须臾之间得百三昧，得见百佛，知百佛神力，能动百佛世界，能飞过百佛世界，能照百佛世界，能教化百佛世界众生，能住寿百劫，能知过去、未来世各百劫事，能善入百法门，能变身为百，于一一身能示百菩萨以为眷属；若以愿力，自在示现过于此数，若干百千万亿那由他不可计知。”<br>
            　　尔时，金刚藏菩萨摩诃萨欲重明此义，而说偈言：</p>
            <p>　　“若有诸众生，　厚修集善根，<br>
            　　　成就于白法，　亲近于诸佛，<br>
            　　　清净信力大，　随顺慈悲心，<br>
            　　　如是人能发，　无量之佛智。<br>
            　　　诸佛一切智，　无量力清净，<br>
            　　　堪受力坚牢，　成就诸佛法。<br>
            　　　悲心救世间，　净修诸佛国，<br>
            　　　敷演转法轮，　发此无上愿。<br>
            　　　一念知三世，　而无有别异，<br>
            　　　种种时差别，　以示于世间。<br>
            　　　略说则尽求，　诸佛之功德，<br>
            　　　发于广大心，　犹若如虚空。<br>
            　　　悲心智慧首，　方便合修行，<br>
            　　　净信深心故，　其力无有量。<br>
            　　　心向无障碍，　而不随他教，<br>
            　　　同诸佛平等，　而生于大心。<br>
            　　　诸佛子当生，　如是之实心，<br>
            　　　即离凡夫行，　入于佛所行；<br>
            　　　即生如来家，　无有可讥嫌；<br>
            　　　则同于诸佛，　必成无上道。<br>
            　　　生如是心时，　即便得初地，<br>
            　　　其心不可动，　犹若如山王。<br>
            　　　是菩萨便有，　大喜相显现，<br>
            　　　其心常清净，　堪受于大事。<br>
            　　　心不乐斗讼，　不好恼众生，<br>
            　　　无有瞋恨心，　乐惭愧恭敬。<br>
            　　　又习行直心，　守护于诸根，<br>
            　　　常念救世间，　念求诸佛智。<br>
            　　　心生于欢喜，　我当得此事，<br>
            　　　得于欢喜地，　即过五恐怖，<br>
            　　　不活畏死畏，　及与恶名畏，<br>
            　　　三恶道怖畏，　大众威德畏。<br>
            　　　以不贪著我，　及与我所故，<br>
            　　　是诸佛子等，　远离诸怖畏。<br>
            　　　常行慈悲心，　恒有信恭敬，<br>
            　　　惭愧功德备，　昼夜增善法。<br>
            　　　乐功德实利，　不乐于诸欲，<br>
            　　　如有所闻法，　能常善思惟。<br>
            　　　无有贪著行，　断诸利养心，<br>
            　　　常乐于菩提，　一心求佛智。<br>
            　　　行诸波罗蜜，　离于谄曲心，<br>
            　　　随说而能行，　安住实语中。<br>
            　　　不污诸佛家，　不舍菩萨学，<br>
            　　　远世间事业，　乐利于世间。<br>
            　　　求善法无厌，　精进转增益，<br>
            　　　诸菩萨如是，　好乐诸功德。<br>
            　　　而发于大愿，　求欲见诸佛，<br>
            　　　护法至佛所，　行菩萨妙行。<br>
            　　　化一切众生，　净一切佛土，<br>
            　　　我佛国土中，　满诸大菩萨。<br>
            　　　诸菩萨同心，　见闻皆不空，<br>
            　　　一切微尘中，　诸佛成佛道。<br>
            　　　发于如是等，　无量无边愿，<br>
            　　　是愿无穷尽，　如虚空众生，<br>
            　　　法性世涅槃，　诸佛出智慧，<br>
            　　　心缘起智种，　我愿如是住。<br>
            　　　如是发大愿，　心柔软调顺，<br>
            　　　能信佛功德，　而观于众生，<br>
            　　　知从因缘起，　则生慈悲心，<br>
            　　　即于苦众生，　我当救度之。<br>
            　　　为是众生故，　而行种种施，<br>
            　　　所谓妙国土，　上妙诸珍宝，<br>
            　　　象马及车乘，　眷属与人民，<br>
            　　　头目及手足，　肌肉施无悔。<br>
            　　　求种种经书，　心无有疲惓，<br>
            　　　得解其义趣，　能随世而行，<br>
            　　　惭愧堪受心，　渐令得增长，<br>
            　　　能以恭敬心，　供养无量佛。<br>
            　　　智者于日夜，　如是常修行，<br>
            　　　善根得明了，　犹如成炼金。<br>
            　　　菩萨住是地，　能了知十住，<br>
            　　　展转修行时，　无有诸障碍。<br>
            　　　譬如贾客主，　欲利诸商人，<br>
            　　　先问道路中，　诸险艰难事。<br>
            　　　菩萨住初地，　应知诸地行，<br>
            　　　而无有障碍，　能至于佛地。<br>
            　　　住是初地中，　多作阎浮王，<br>
            　　　善知于诸法，　常行慈悲心，<br>
            　　　如法而化导，　一切皆信敬，<br>
            　　　劝令行布施，　以求佛智慧。<br>
            　　　菩萨若舍国，　佛法中出家，<br>
            　　　勤行于精进，　即得百三昧，<br>
            　　　及见百诸佛，　震动百国土，<br>
            　　　光明照百国，　飞行亦如是，<br>
            　　　化百土众生，　入于百法门，<br>
            　　　念知百劫事，　示现百种身。<br>
            　　　能以百菩萨，　眷属而示现，<br>
            　　　若以其愿力，　过是数无量。<br>
            　　　今明初地义，　但以略解说，<br>
            　　　若欲广说者，　亿劫不能尽。<br>
            　　　是初菩萨地，　名之为欢喜，<br>
            　　　利益众生者，　今已分别说。”</p>
<div class="jwbt-box"><div class="jwbt"><a name=j0101-3><a href="0101.htm#MENU-top">十住经卷第二</div></a></a>
<div class="jwbtbm"><a name=j0101-4><a href="0101.htm#MENU-top">离垢地第二</div></div></a></a>
<p>　　一切菩萨众，　闻说上地义，<br>
            　　　其心皆清净，　欢喜无有量，<br>
            　　　各于所坐处，　踊住虚空中，<br>
            　　　脱身上妙衣，　以散金刚藏，<br>
            　　　咸皆称赞言：“善哉金刚藏，<br>
            　　　大智无所畏，　善说菩萨地！”<br>
            <br>
            　　　解脱月大士，　知众心清净，<br>
            　　　欲闻第二地，　相貌之所说，<br>
            　　　即请金刚藏：“大智愿解说，<br>
            　　　第二地相貌，　一切皆欲闻！”</p>
            <p>　　尔时，金刚藏菩萨摩诃萨，语解脱月菩萨言：“佛子，诸菩萨摩诃萨已具足初地，欲得第二地者，当生十心。何等为十？一、柔软心，二、调和心，三、堪受心，四、善心，五、寂灭心，六、真心，七、不杂心，八、无贪吝心，九、快心，十、大心。若诸菩萨摩诃萨已具足初地，欲得二地者，先当生是十心。<br>
            　　“诸佛子，菩萨欲住是离垢地，从本已来，离一切杀生，舍弃刀杖，无瞋恨心，有惭有愧，于一切众生起慈悲心，常求乐事，尚不恶心恼于众生，何况粗恶？离诸劫盗，资生之物常自满足，不坏他财，若物属他、他所受用、他所摄者，于是物中一草一叶不与不取，何况过者？离于邪淫，自足妻色，不求外欲，属他女人尚不生心，何况从事？离于妄语，常真语、实语、谛语、随语，不作憎恶妄语，乃至梦中尚不妄语，何况故作妄语？离于两舌，无破坏心，此闻不向彼说，彼闻不向此说，于斗诤离散人中常好和合。离于恶口，所有言语不粗犷苦恶令他瞋恼，不以瞋慢令他怖畏恼热，不爱不喜自坏其身亦坏于他，如是等语皆悉舍离；所有言语甚可喜乐，美妙悦耳能化人心，和柔具足多人爱念，能令他人欢喜悦乐，常出如是之语。离于绮语，常自守护所可言说应作不作，常知时语、实语、利益语、顺法语、筹量语、不为戏乐语，乃至戏笑尚不绮语，何况故作？不贪他物，若有属他、他所贪著、他所摄用，不作是念：‘我当取之。’离瞋害心、嫌恨心、迫热心等，常于众生求好事心、爱润心、利益心、慈悲心。离于占相，习行正见，决定深信罪福因缘。离于谄曲，诚信三宝生决定心。<br>
            　　“菩萨如是常护善道，作是思惟：‘众生堕诸恶道者，皆由十不善道因缘。我今当自住十善法，亦当为人说诸善法，示正行处。何以故？若人自不行善，为他说法令住善者，无有是处。’又是菩萨复深思惟：‘行十不善道因缘故，则堕地狱、畜生、饿鬼。行十善道因缘故，则生人处，乃至有顶处生。又是十善道，与智慧和合修行。心劣弱者，乐少功德，厌畏三界，大悲心薄，从他闻法至声闻乘。复有人行是十善道，不从他闻自然得知，不能具足大悲方便，而能深入众因缘法，至辟支佛乘。复有人行是十善道，清净具足，其心广大无量无边，于众生中起大慈悲，有方便力，志愿坚固，不舍一切众生故，求佛大智慧故，清净菩萨诸地故，能净诸波罗蜜故，能入深广大行，又能清净行是十善道，乃至能得佛十力、四无所畏、四无碍智、大慈大悲，乃至具足一切种智，集诸佛法。是故我等应行十善道，常求一切智慧。’是菩萨复作是思惟：‘此十不善道，上者地狱因缘，中者畜生因缘，下者饿鬼因缘。于中杀生之罪，能令众生堕于地狱、畜生、饿鬼，若生人中得二种果报：一者、短命，二者、多病。劫盗之罪，亦令众生堕于地狱、畜生、饿鬼道，若生人中得二种果报：一者、贫穷，二者、共财不得自在。邪淫之罪，亦令众生堕于地狱、畜生、饿鬼道，若生人中得二种果报：一者、妇不贞良，二者、得不随意眷属。妄语之罪，亦令众生堕三恶道，若生人中得二种果报：一者、多被诽谤，二者、恒为多人所诳。两舌之罪，亦令众生堕三恶道，若生人中得二种果报：一者、得弊恶眷属，二者、得不和眷属。恶口之罪，亦令众生堕三恶道，若生人中得二种果报：一者、常闻恶音，二者、所可言说恒有诤讼。绮语之罪，亦令众生堕三恶道，若生人中得二种果报：一者、所有言语人不信受，二者、有所言说不能分了。贪欲之罪，亦令众生堕三恶道，若生人中得二种果报：一者、多欲，二者、无有厌足。瞋恼之罪，亦令众生堕三恶道，若生人中得二种果报：一者、常为他人求其长短，二者、常为他所恼害。邪见之罪，亦令众生堕三恶道，若生人中得二种果报：一者、常生邪见之家，二者、其心谄曲。’<br>
            　　“诸佛子，如是十不善道，皆是众苦大聚因缘。菩萨复作是念：‘我等何故不远离是十不善道，行十善道，亦令他人行此善道？’如是念已，即离十不善道，安住十善道，亦令他人发心住于善道。是菩萨尔时，于一切众生中，生安隐心、乐心、慈心、悲心、怜愍心、利益心、守护心、师心、大师心、我所有心，作是念：‘是诸众生堕于邪见，随逐邪心行邪险道，甚可怜愍！我等应令是众生，住正见道如实法中。是诸众生常共瞋恨斗诤，分别彼我；我等应令是众生，住无上大慈中。是诸众生无有厌足，常贪他人财物，恒以邪命自活；我等应令是众生，住于清净身口意业。是诸众生随逐贪欲、瞋恚、愚痴因缘，常为种种烦恼大火之所烧燃，不求得出方便；我等应令是众生，灭诸烦恼大火，安置清凉之处。是诸众生，常为无明黑闇所覆，入大黑闇，远离智慧光明，入于生死大险道中，随逐种种邪见；我等应令是众生，使得无碍清净慧眼，以是眼故，知一切法如实相，得不随他教一切如实无障碍智。是诸众生堕在生死险道中，将堕地狱、畜生、饿鬼深坑，入恶邪见网中，为种种愚痴丛林所覆，随逐虚妄邪道迳路，常为愚痴之所盲冥，远离有智导师，非是出道谓为出要，堕恶魔道，随顺魔意，远离佛意；我等应令是众生，度于生死险道艰难，安处令住一切智人无畏大城，无诸衰恼。是诸众生为诸烦恼暴水所没，常为欲流、有流、见流、无明流所漂，常随生死相续不绝入大爱河，为诸烦恼势力所食，不能得求出要之道，常为欲觉、瞋觉、恼觉恶虫所害，又为身见水虫罗刹所执，入于五欲深流洄澓诸难之中，为喜爱淤泥之所染污，我慢陆地之所焦枯，无所归趣，于十二入怨贼聚落不能得出，不遇导师能正度者；我等应于是众生生大慈悲，以大善根力而拔济之，得安隐处，离诸惊怖隐没，住一切智慧宝洲。是诸众生深心贪著，多有忧悲苦恼患难，憎爱所缚，欲械所系，入于三界无明稠林；我等应令是众生，远离一切三界所著，令住离相无碍涅槃。是诸众生深著我、我所，于五阴樔窟不能自出，常随四倒依六入空聚，为四大毒蛇之所侵害，为诸烦恼众贼所杀，受此无量诸苦恼者；我等应令是众生，离一切贪著，令住空无我智道，所谓涅槃断一切障碍。是诸众生其心狭劣，乐于小法，远离无上一切智慧，以是贪著小乘心故，不求无底大乘出法；我等应令是众生，住广大心无量无边诸佛法中，所谓无上大乘。’<br>
            　　“诸佛子，是菩萨如是随顺持戒力，善能广生大慈悲心。是菩萨住离垢地，得见数百佛，数千万亿那由他诸佛。见诸佛已，以衣被、饮食、卧具、医药、资生之物供养诸佛，于诸佛所生恭敬心，复受十善道，受已乃至得阿耨多罗三藐三菩提，终不中失。是菩萨若干多百、多千，乃至多百千万亿劫，远离悭贪破戒垢故，净修布施持戒。诸佛子，譬如成炼真金在矾石中，诸一切垢尽转复明净；菩萨亦如是，住是离垢菩萨地中，多百、多千乃至无量百千万劫，离悭贪破戒垢故，净修布施持戒。菩萨尔时，于四摄法中，爱语偏多；十波罗蜜中，戒波罗蜜偏胜，余波罗蜜非不修集，但随地增长。<br>
            　　“诸佛子，是名菩萨摩诃萨第二离垢地。菩萨住是地中，多作转轮圣王，为大法王，广得法力，七宝成就，有力自在，能除一切众生悭贪破戒之垢，以善方便令众生住于十善道中，为大布施而不穷尽。所作善业，若布施、若爱语、若利益、若同事，皆不离念佛，不离念法，不离念诸菩萨摩诃萨伴，不离念诸菩萨所行道，不离念诸波罗蜜，不离念十地，不离念诸力、无畏、不共法，乃至不离念具足一切种智。常生是心：‘我当于一切众生之中，为首、为胜、为大、为妙、为上、为无上、为导、为将、为师、为尊，乃至于一切众生中为依止者。’<br>
            　　“诸佛子，是菩萨摩诃萨，若欲舍家勤行精进，须臾之间，于佛法中，便能舍家妻子五欲；得出家已，勤行精进，须臾之间，得千三昧，得见千佛，知千佛神力，能动千佛世界，能飞过千佛世界，能照千佛世界，能教化千世界众生，能住寿千劫，能知过去、未来世各千劫事，能善入千法门，能变身为千，于一一身能示千菩萨以为眷属；若以愿力，自在示现过于此数，若干百千万亿那由他不可计知。”<br>
            　　尔时，金刚藏菩萨摩诃萨，欲重明此义，而说偈言：</p>
            <p>　　“菩萨柔软心，　调和堪受心，<br>
            　　　善心寂灭心，　真心不杂心，<br>
            　　　无有贪吝心，　快心与大心，<br>
            　　　得是十心已，　入于第二地。<br>
            　　　菩萨住是地，　成就诸功德，<br>
            　　　常离于杀生，　不恼于一切，<br>
            　　　常离于劫盗，　不生邪淫心，<br>
            　　　实语不两舌，　不恶口绮语，<br>
            　　　他人所有物，　不生于贪心，<br>
            　　　不恼于众生，　直心行正见，<br>
            　　　无有憍慢心，　亦无谄曲心，<br>
            　　　柔软不放逸，　护持诸佛教。<br>
            　　　所有剧苦恼，　地狱与畜生，<br>
            　　　饿鬼炽然身，　皆从恶心有；<br>
            　　　我今已永离，　如是诸恶事，<br>
            　　　行于真实理，　寂灭之善法。<br>
            　　　从人至有顶，　所有受乐处，<br>
            　　　禅乐三乘乐，　皆从十善生。<br>
            　　　如是思惟已，　心常不放逸，<br>
            　　　身自持净戒，　亦教人令持。<br>
            　　　遍观诸众生，　种种受苦恼，<br>
            　　　如是愍念已，　转生深悲心：<br>
            　　‘凡夫甚可愍，　堕在诸邪见，<br>
            　　　心多怀瞋恨，　常好起诤讼，<br>
            　　　常乐于五欲，　贪求无有厌，<br>
            　　　起三毒因缘，　我应度此等！<br>
            　　　深覆愚痴闇，　坠生死险道，<br>
            　　　入大邪见网，　坠于世笼槛，<br>
            　　　常为诸魔贼，　烦恼之所坏，<br>
            　　　此等甚可愍，　我应度脱之！<br>
            　　　没深烦恼水，　四流所漂漫，<br>
            　　　具受于三界，　百种诸苦毒，<br>
            　　　住五阴深樔，　生我我所心，<br>
            　　　我为度此苦，　当勤修行道！<br>
            　　　舍无上佛慧，　生于下劣心，<br>
            　　　令住佛大智，　发无量精进。’<br>
            　　　菩萨住此地，　集无量功德，<br>
            　　　得值遇诸佛，　承事而供养。<br>
            　　　以是因缘故，　善根转明净，<br>
            　　　犹如好真金，　炼之以矾石。<br>
            　　　佛子住此地，　常作转轮王，<br>
            　　　令诸众生等，　住于十善道。<br>
            　　　从初发心来，　所修集诸福，<br>
            　　　愿以救世间，　令得佛十力。<br>
            　　　若欲舍王位，　出家行学道，<br>
            　　　勤心行精进，　得入千三昧，<br>
            　　　得见数千佛，　供养听受法，<br>
            　　　菩萨住此地，　能示如是事。<br>
            　　　若以其愿力，　示诸神通事，<br>
            　　　度脱于众生，　过此数无量。<br>
            　　　常为诸世间，　勤求好事者，<br>
            　　　具足解说此，　第二地已竟。”</p>
<div class="jwbt-box"><div class="jwbtbm"><a name=j0101-5><a href="0101.htm#MENU-top">明地第三</div></div></a></a>
<p>　　诸菩萨闻是，　不可思议行，<br>
            　　　心皆大欢喜，　恭敬无有量。<br>
            　　　即时虚空中，　雨众名华香，<br>
            　　　如云而垂下，　供养金刚藏，<br>
            　　　咸赞言善哉：“善哉金刚藏，<br>
            　　　善说诸大人，　护持净戒行！<br>
            　　　于诸众生中，　深有怜愍心，<br>
            　　　敷演解说是，　第二地行处，<br>
            　　　菩萨微妙行，　真实无有异。<br>
            　　　是诸菩萨等，　清净之行处，<br>
            　　　为一切众生，　常求诸好事。<br>
            　　　第二净明地，　今已解说竟，<br>
            　　　天人恭敬者，　愿说第三地，<br>
            　　　善示智所作，　菩萨之所行。<br>
            　　　愿说诸大人，　云何行布施，<br>
            　　　持戒及忍辱，　精进行禅定，<br>
            　　　智慧与方便，　并及慈悲心？<br>
            　　　云何行是法，　清净于佛行？”<br>
            <br>
            　　　解脱月菩萨，　语金刚藏言：<br>
            　　“菩萨至三地，　当以何等心？”</p>
            <p>　　金刚藏菩萨摩诃萨，语解脱月菩萨言：“佛子，诸菩萨摩诃萨，深净心行第二地已，欲得第三地，当以十心得入第三地。何等为十？一、净心，二、猛利心，三、厌心，四、离心，五、不退心，六、坚心，七、明盛心，八、无足心，九、快心，十、大心。诸佛子，是菩萨摩诃萨，以是十心得入第三地，能观一切有为法如实相，所谓无常、苦、空、无我、不净，不久败坏，不可信相，念念生灭；又不生不灭，不从前际来，不去至后际，现在不住。菩萨如是观一切有为法真实相，知此诸法无作无起，无来无去，而诸众生忧悲苦恼憎爱所系，无有停积，无定生处，但为贪恚痴火所燃，增长后世苦恼火聚，无有实性犹如幻化；见如是已，于一切有为法转复厌离，趣佛智慧。<br>
            　　“是菩萨知如来智慧不可思议、不可称量，有大势力无能胜者，无有杂相，无有衰恼忧悲之苦，能至无畏安隐大城不复转还，能救无量苦恼众生。如是见知佛智无量，见有为法无量苦恼，于一切众生转生殊胜十心。何等为十？众生可愍，孤独无救，贫穷无所依止，三毒之火炽然不息，闭在三有牢固之狱，常住烦恼诸恶刺林无正观力，于善法中欲乐心薄，失诸佛妙法，而常随顺生死水行，惊畏涅槃。是菩萨见众生如是多诸衰恼，发大精进：‘是诸众生，我应救，我应解，应令清净，应令得脱，应著善处，应令安住，应令欢喜，应知所宜，应令得度，应使灭苦。’<br>
            　　“菩萨如是善远离一切有为法，深念一切众生，见诸佛一切智有无量利益，即时欲具佛智慧救度众生故，勤行菩萨道，作是思惟：‘以何因缘？以何方便？是诸众生，堕在大苦诸烦恼中，当拔出之，使得永住毕竟常乐，即时知住无碍解脱智慧中者，乃可得此是无碍智慧解脱，不离通达诸法如实智，无行行慧？如是智慧之明，从何而得？当知不离多闻决定智慧。’复作是念：‘无碍解脱等诸佛法，以何为本？不离闻法为本。’菩萨如是念已，一切求法时转加精进，日夜常乐听法无有厌足，心无休息，喜法、爱法、依法、随法、重法、究竟法、归法、救法、随顺行法。<br>
            　　“菩萨如是方便求法，所有珍宝财物、金银等库藏无所匮惜，于此物中不生难想，但于说法者生难遭想。为求法故，于内外物无不能舍，世间所有可布施者，所谓国土、人民眷属、田业财物、摩尼宝珠、金银库藏、象马辇舆、众宝璎珞、诸严身之具、妻子男女，及支节手足、耳目鼻舌，举身施与无所爱惜。又为求法故，于说法者尽心恭敬，供养给侍。破除憍慢、我慢、大慢，诸恶苦恼无理等事，悉能忍受。深求法故，若得一句未曾闻法，胜得满三千大千世界珍宝；得闻正法一偈，胜得转轮圣王、释提桓因、梵天王处无量劫住。是菩萨，若有人来作是言：‘我与汝佛所说法一句，能净菩萨所行道，令汝得闻。若能入大火坑受大苦者，当以相与。’是菩萨作是念：‘我受一句法故，尚于三千大千世界火坑，从梵天投下，何况堕小火坑？我等求法，应尽受一切诸地狱苦，犹应求法，何况人中诸小苦恼！’为求法故发如是心。又如所闻法，心常喜乐，悉能正观。<br>
            　　“是菩萨闻诸法已，降伏其心，于空闲处心作是念：‘如说行者乃得佛法，不可但以口之所言！’菩萨如是能住明地，即离诸欲恶不善法，有觉有观，离生喜乐，入初禅；灭觉观，内清净心一处，无觉无观，定生喜乐，入二禅；离喜故行舍心，念安慧身受乐，诸贤圣能说能舍，常念受乐，入三禅；断苦断乐故，先灭忧喜故，不苦不乐，行舍念净，入四禅。是菩萨过一切色相，灭一切有对相，不念一切别异相故知无边虚空，即入虚空无色定处；过一切虚空相，知无边识，即入识无色定处；过一切识相，知无所有，即入无所有无色定处；过一切无所有处，知非有想非无想安隐，即入无色非有想非无想处；但随顺诸法行故而不乐著。是菩萨以慈心高广无量，无瞋无恨无恼害，以信解力遍满一方、二方、三方、四方，四维、上、下亦复如是；悲心、喜心、舍心高广无量，无瞋恨无恼害，以信解力遍满一方、第二三四方、四维、上、下亦复如是。<br>
            　　“是菩萨有种种神通力，能动大地，一身为多身，多身为一身，现灭还出，石壁山障皆能彻过如行虚空，于虚空中跏趺而去犹如飞鸟，入出于地如水无异，履水如地，身出烟焰如大火聚，日月有大神德威力，而能以手扪摸摩之，身力自在乃至梵世。是菩萨以清净天耳过于人耳，悉闻人天音声远近。是菩萨以他心智，如实知他心，染心如实知染心，离染心如实知离染心，瞋心离瞋心、痴心离痴心、垢心离垢心、小心大心、散乱心如实知散乱心，定心不定心、缚心解心、有上心无上心如实知有上心无上心，如是以自心知他心。是菩萨念知宿命诸所生处，所谓一世、二世、三四五世，乃至十、二十、三十、四十、五十，乃至百世、千世、万世、百千万亿那由他世，一劫、二劫乃至百千万亿那由他无量劫数，其中诸劫无量成坏，于诸劫中所经因缘，悉能念知。我生彼处，如是种族，如是姓名，如是饮食，如是苦乐，如是久住；我于彼死，生于此间，于此间死，生于彼间，如是种种相貌因缘，悉能念知。是菩萨天眼清净过于人眼，见众生生死、形色好丑、善恶、贫贱富贵、趣善恶道，随业受报皆如实知，所谓：是诸众生成就身恶业，成就口恶业，成就意恶业，距逆贤圣，受邪见教，起罪业因缘故，身死堕恶道生在地狱。是诸众生成就善身业、善口业、善意业，不逆贤圣，信受正见，行善业因缘故，死后生善处天上。是菩萨于诸禅定解脱三昧，能入能出而不随生；但见何处有助菩提法处，以愿力故能生其中。<br>
            　　“是菩萨住明地中，见数百千万亿那由他诸佛，恭敬供养，尊重赞叹，衣服、饮食、卧具、医药，亲近诸佛听受经法，听受法已随力而行。是菩萨尔时观诸法不生不灭，众缘而有，于百千万亿劫所集欲缚渐得微薄，一切有缚、一切无明缚皆悉微薄，不复积集；不积集故，断于邪贪、邪瞋、邪痴。诸佛子，譬如真金，巧师炼治，转更精好，光明倍胜；菩萨亦如是，住在明地，不集三缚故，断于邪贪、邪瞋、邪痴，诸善根转增明净。是菩萨忍辱心、柔软心、美妙心、不坏心、不动心、不浊心、不高心、不下心、一切所作不望报心、他少有作当生报心、不谄曲心、不染乱心，转胜明净。尔时菩萨于四摄法中，爱语利益偏多；十波罗蜜中，忍辱波罗蜜、精进波罗蜜转多，余助菩提法皆转明净。<br>
            　　“诸佛子，是名诸菩萨第三明地。菩萨摩诃萨住是地中，多作释提桓因，智慧猛利，能以方便因缘，转诸众生令离淫欲。所作善业，若布施、若爱语、若利益、若同事，皆不离念佛、念法，乃至不离念具足一切种智。常生是心：‘我当何时，于众生中为首为尊，乃至于一切众生为依止者？’是人若欲勤加精进，于须臾间，能得十万三昧，乃至能示十万菩萨以为眷属；随其愿力，神通自在不可算数，若干百千万亿那由他劫不可计知。”<br>
            　　尔时，金刚藏菩萨欲令此义转明故，而说偈言：</p>
            <p>　　“菩萨以是心，　能得第三地，<br>
            　　　净心猛厌心，　离心不退心，<br>
            　　　坚心堪受心，　快心及大心，<br>
            　　　以如是等心，　得入于三地。<br>
            　　　智者住明地，　观有为作法，<br>
            　　　不净无常苦，　无我坏败相，<br>
            　　　无有牢固性，　不久念念灭，<br>
            　　　如是思惟知，　无有来去相。<br>
            　　　见诸有为法，　如病如痈疮，<br>
            　　　爱心所缠缚，　生诸忧悲苦，<br>
            　　　但为贪恚痴，　猛火所焚烧，<br>
            　　　从无始世来，　炽然常不息。<br>
            　　　即时于一切，　三界生厌离，<br>
            　　　恶贱有为法，　心无所贪著，<br>
            　　　但求诸佛智，　无量无边限，<br>
            　　　甚深难思议，　清净无诸苦。<br>
            　　　如是见佛智，　无诸苦恼已，<br>
            　　　哀愍诸众生，　贫穷无福慧，<br>
            　　　三毒火常然，　无有救护者，<br>
            　　　堕在地狱中，　百种苦所切！<br>
            　　　放逸凡夫人，　没诸烦恼聚，<br>
            　　　盲冥无所见，　失诸佛法宝，<br>
            　　　常随生死水，　无怖空怖畏，<br>
            　　　我于是众生，　当勤度脱之。<br>
            　　　精进求智慧，　为作饶益者，<br>
            　　　思惟何方便，　可以得救护？<br>
            　　　唯有诸如来，　深妙无碍智，<br>
            　　　此智何为因？　唯从智慧生。<br>
            　　　思惟是智慧，　但从多闻生，<br>
            　　　如是筹量已，　勤求多闻法，<br>
            　　　日夜常精进，　听受无厌惓，<br>
            　　　读诵爱乐法，　唯法以为贵。<br>
            　　　为欲求法故，　以诸珍宝等，<br>
            　　　所亲爱妻子，　随意诸眷属，<br>
            　　　国土及城邑，　资生诸好物，<br>
            　　　欢喜而施与，　心无所恋惜。<br>
            　　　头目耳鼻舌，　牙齿及手足，<br>
            　　　支节身血肉，　心肝及髓脑，<br>
            　　　以此等施人，　犹不以为难，<br>
            　　　若得闻正法，　是为最甚难！<br>
            　　　假令有一人，　语此菩萨言：<br>
            　　‘汝今若能入，　是大猛火聚，<br>
            　　　然后当与汝，　诸佛所说法。’<br>
            　　　闻已即欢喜，　自投于火聚：<br>
            　　‘设使大千界，　火聚满其中，<br>
            　　　须弥梵世下，　不足以为难。<br>
            　　　若为求一句，　诸佛所说法，<br>
            　　　救诸苦恼者，　得之甚为难！<br>
            　　　始从初发心，　乃至成佛道，<br>
            　　　我于其中间，　尽此诸劫数，<br>
            　　　为欲求诸法，　备受阿鼻苦，<br>
            　　　何况于人间，　小小诸苦恼！<br>
            　　　以听法因缘，　能得正忆念，<br>
            　　　正忆念因缘，　能生诸禅定，<br>
            　　　深妙等三昧，　及五神通事，<br>
            　　　次第皆能起，　自在不随生。’<br>
            　　　菩萨住是地，　能以决定心，<br>
            　　　多供养诸佛，　听受所说法，<br>
            　　　断邪爱恚等，　余烦恼微薄，<br>
            　　　犹如成炼金，　调和得其所。<br>
            　　　菩萨住是地，　功德藏充满，<br>
            　　　多作忉利王，　自在化淫欲，<br>
            　　　爱佛功德故，　化导无量众，<br>
            　　　悉能令得住，　无上佛道中。<br>
            　　　菩萨住是地，　能以柔软心，<br>
            　　　勤行于精进，　得百千三昧，<br>
            　　　悉得见诸佛，　相好庄严身，<br>
            　　　其心转猛利，　愿力者殊胜，<br>
            　　　常为诸众生，　勤求好事者。<br>
            　　　分别解说此，　第三明地已。”</p>
<div class="jwbt-box"><div class="jwbt"><a name=j0101-6><a href="0101.htm#MENU-top">十住经卷第三</div></a></a>
<div class="jwbtbm"><a name=j0101-7><a href="0101.htm#MENU-top">焰地第四</div></div></a></a>
<p>　　诸佛子闻说，　如是地相义，<br>
            　　　深妙无有量，　心皆大欢喜，<br>
            　　　散众名华香，　供养于如来，<br>
            　　　地及大海水，　悉皆大震动。<br>
            　　　天诸婇女等，　于上虚空中，<br>
            　　　同以微妙音，　歌颂此上法。<br>
            　　　他化自在王，　闻以大欢喜，<br>
            　　　雨摩尼珠宝，　以散于佛上，<br>
            　　　踊跃称赞言：“善哉佛出世！<br>
            　　　功德藏流布，　利益于我等。<br>
            　　　我今闻说此，　菩萨地相义，<br>
            　　　是事百千劫，　难闻而得闻。<br>
            　　　愿更说后地，　利益诸天人，<br>
            　　　佥皆喜欲闻，　得地诸行相。”<br>
            <br>
            　　　解脱月菩萨，　重请金刚藏：<br>
            　　“愿为诸菩萨，　说至四地行。”</p>
            <p>　　尔时，金刚藏菩萨摩诃萨，语解脱月菩萨言：“佛子，诸菩萨摩诃萨，具足清净行第三地已，欲得第四地者，当以十法明门，得入此四地。何等为十？一、思量众生性，二、思量法性，三、思量世界性，四、思量虚空性，五、思量识性，六、思量欲界性，七、思量色界性，八、思量无色界性，九、思量快信解性，十、思量大心性。诸佛子，菩萨，以此十法明门，能从三地，入第四地。<br>
            　　“诸佛子，菩萨摩诃萨，若得第四菩萨焰地，即于如来家转有势力，得内法故，有十种智。何等为十？一、不退转心，二、于三宝中得不坏信清净毕竟智，三、修习观生灭，四、修习诸法本来不生，五、常修习转还世间行，六、修习知业因缘故有生，七、修习分别生死涅槃门差别，八、修习众生业差别，九、修习前际后际差别，十、修习现在常灭不住行。是十智心，则生佛家转得势力。<br>
            　　“复次，佛子，菩萨摩诃萨住是菩萨第四地，观内身循身观，精勤一心除世间贪忧；观外身循身观，精勤一心除世间贪忧；观内外身循身观，精勤一心除世间贪忧；观内受、外受、内外受，内心、外心、内外心，内法、外法、内外法，循法观，精勤一心除世间贪忧。是菩萨未生恶不善法为不生故，欲生勤精进发心正断；已生诸恶不善法为断故，欲生勤精进发心正断；未生诸善法为生故，欲生勤精进发心正行；已生诸善法为住不失，修增广故，欲生勤精进发心正行。是菩萨修行四如意分，欲定断行成就修如意分，依止厌、依止离、依止灭，回向于舍；精进定断行成就修如意分，心定断行成就修如意分，思惟定断行成就修如意分，依止厌、离、灭，回向于舍。是菩萨修行信根，依止厌、离、灭，回向于舍；精进根、念根、定根，修行慧根，依止厌、离、灭，回向于舍。是菩萨修行信力，依止厌、离、灭，回向于舍；精进力、念力、定力，修行慧力，依止厌、离、灭，回向于舍。是菩萨修行念觉分，依止厌、离、灭，回向于舍；择法觉分、精进觉分、喜觉分、除觉分、定觉分，修行舍觉分，依止厌、离、灭，回向于舍。是菩萨修行正见，依止厌、离、灭，回向于舍；正思惟、正语、正业、正命、正精进、正念，修行正定，依止厌、离、灭，回向于舍。是菩萨以不舍众生心故行，以本愿力故，大悲为首，大慈合行，为摄一切智，为庄严佛国，为具佛诸力、无畏、不共法、三十二相、八十种好、具足音声，为随顺佛深解脱，为思惟大智慧方便故行。<br>
            　　“诸佛子，诸菩萨摩诃萨住菩萨焰地，所有身见著等，著我、著众生，著人、寿者、知者、见者，著五阴、十二入、十八界，所起屈伸卷舒出没，推求心所行爱著宝重所见，为归为洲，皆悉断灭。是菩萨转倍精进，慧方便所生助道法，随所修行，心转柔和堪任有用，心无疲惓转求上法，增益智慧救一切世间，随顺诸师，恭敬受教，如所说行。是菩萨尔时知恩知报恩，心转和善，同止安乐，直心、软心，无有邪曲行正定行，无有憍慢则易与语，随顺教诲得说者意，如是具足善心、软心、寂灭心、忍辱心，净地诸法思惟修行。是菩萨尔时成不转精进者，不舍精进，不坏精进，不厌精进，不惓精进，广大精进，无边精进，猛利精进，无等等精进，救一切众生精进，分别是道非道精进。是菩萨心志清净，不失深心，信解明利，诸善根增长，远离世间垢浊，不信疑悔等皆已灭尽，无疑无悔现前具足，于一切佛大信解事中，不厌不舍自然习乐，无量之心常现在前。<br>
            　　“菩萨住是第四焰地，能见诸佛数百、数千、数千万亿那由他佛，供养恭敬，尊重赞叹，衣服、饮食、卧具、医药，亲近诸佛，一心听法；听受法已，能信奉持，多于佛所出家修道。是菩萨乐心、深心清净，信解平等转更明了，住寿多劫，若干百千万亿那由他劫，善根转胜明利。诸佛子，如上真金以为庄严，余金不及；如是诸菩萨摩诃萨，住此菩萨焰地，诸善根转增明利，下地菩萨所不能及。譬如摩尼珠，光明清净能照四方，余宝不及；雨渍水浇，光明不灭。菩萨住焰地中，下地菩萨所不能及；一切诸魔及诸烦恼，皆不能坏其智慧。<br>
            　　“诸佛子，是名略说诸菩萨摩诃萨第四焰地。菩萨摩诃萨住是地中，多作须夜摩天王，多教化众生破于我心。所作善业，若布施、若爱语、若利益、若同事，皆不离念佛、不离念法、不离念诸菩萨摩诃萨为伴，乃至不离念具足一切种智，常生是心：‘我当何时，于一切众生中为首为尊，乃至于一切众生中为依止者？’是菩萨摩诃萨，若欲如是勤行精进，须臾之间得百亿三昧，乃至示现百亿菩萨以为眷属；若以愿力，自在示现过于此数，若干百千万亿那由他不可计劫。”<br>
            　　尔时，金刚藏菩萨欲重明此义，而说偈言：</p>
            <p>　　“诸菩萨具足，　修治明地已，<br>
            　　　观诸众生性，　法性世间性，<br>
            　　　虚空性识性，　三界性信解，<br>
            　　　深心清净故，　得入第四地。<br>
            　　　即于如来家，　增长得势力，<br>
            　　　不退于佛道，　三宝不坏信。<br>
            　　　观生灭无作，　知世间转行，<br>
            　　　从业而有生，　生死涅槃异。<br>
            　　　知众生诸业，　观法先后际，<br>
            　　　不住常灭相，　佛家生势力。<br>
            　　　诸大菩萨等，　得如是法已，<br>
            　　　怜愍诸众生，　习身受心法，<br>
            　　　内外四念处，　依止于厌离，<br>
            　　　亦依止寂灭，　回向于涅槃。<br>
            　　　除灭恶法故，　善法得增长，<br>
            　　　习行四正法，　修四如意分，<br>
            　　　习行于五根，　及以修五力，<br>
            　　　修习七觉意，　行于八圣道，<br>
            　　　修习如是法，　皆为众生故。<br>
            　　　本愿之所助，　慈悲心为首，<br>
            　　　求觅一切智，　为净诸佛土，<br>
            　　　成十力功德，　无畏不共法，<br>
            　　　诸音声言说，　甚深妙道法，<br>
            　　　及无碍解脱，　大智慧方便。<br>
            　　　从身见为首，　六十二见等，<br>
            　　　众生见人见，　命者知者见，<br>
            　　　于诸阴界入，　之所贪著处，<br>
            　　　得是第四地，　皆悉已除断。<br>
            　　　随断烦恼业，　其心亦随净，<br>
            　　　诸所作善业，　皆为救世间。<br>
            　　　菩萨柔软心，　常不为放逸，<br>
            　　　堪用心直心，　求利众生心，<br>
            　　　如此所求事，　皆为无上道，<br>
            　　　大智慧职位，　利益世间故。<br>
            　　　深心敬养师，　如说乐修行，<br>
            　　　知恩报恩者，　易化无瞋恨，<br>
            　　　无有邪曲心，　柔和同止乐，<br>
            　　　修习如是法，　精进不退转。<br>
            　　　菩萨住是地，　深心及直心，<br>
            　　　净心与信解，　皆转得明净，<br>
            　　　增长诸善根，　垢浊疑悔法，<br>
            　　　如是等诸事，　皆悉得除灭。<br>
            　　　诸菩萨住是，　第四焰地中，<br>
            　　　得值无量佛，　咨受所说法，<br>
            　　　于是诸佛所，　出家难沮坏，<br>
            　　　如真金庄严，　余金所不及。<br>
            　　　菩萨住是地，　诸功德深心，<br>
            　　　智慧及方便，　所行清净道，<br>
            　　　乃至千亿魔，　皆所不能坏，<br>
            　　　如真妙明珠，　不为水雨败。<br>
            　　　菩萨住是地，　天人所供养，<br>
            　　　多作夜摩王，　能转诸邪见，<br>
            　　　所作诸善业，　皆为佛智慧，<br>
            　　　其心常坚固，　不可得动转。<br>
            　　　若勤行精进，　得百亿三昧，<br>
            　　　能见百亿佛，　愿力则过是。<br>
            　　　如是第四地，　清净名为焰，<br>
            　　　无量福慧者，　今已解说竟。”</p>
<div class="jwbt-box"><div class="jwbtbm"><a name=j0101-8><a href="0101.htm#MENU-top">难胜地第五</div></div></a></a>
<p>　　诸菩萨闻是，　第四地行法，<br>
            　　　心皆大欢喜，　踊跃无有量，<br>
            　　　雨天众宝华，　雰雰如雪下，<br>
            　　　咸赞言善哉！　金刚藏大士，<br>
            　　　他化自在王，　与诸眷属等，<br>
            　　　于上虚空中，　心皆大欢喜，<br>
            　　　放众妙光明，　作天诸伎乐，<br>
            　　　歌叹佛功德。　并及菩萨众，<br>
            　　　天诸婇女等，　各以清妙音，<br>
            　　　同声称赞佛，　而说如是言：<br>
            　　“世尊久远来，　勤苦所求愿，<br>
            　　　无上正真道，　于今始乃得！<br>
            　　　利益天人者，　久乃今得见！<br>
            　　　释迦牟尼佛，　今至于天宫，<br>
            　　　从久远已来，　今始异相动！<br>
            　　　久远世已来，　今始放妙光！<br>
            　　　众生从久来，　今始得安乐！<br>
            　　　久来方得闻，　大慈悲德音，<br>
            　　　度诸功德岸，　久远今乃值！<br>
            　　　圣王能悉破，　憍慢我心等，<br>
            　　　无比可供养，　而今得供养，<br>
            　　　能开诸天道，　使得一切智！<br>
            　　　世尊甚清净，　无量如虚空，<br>
            　　　不染于世法，　如莲华在水；<br>
            　　　处世最高大，　犹如大海中，<br>
            　　　须弥金山王，　是故欢喜礼！”<br>
            <br>
            　　　如是诸天女，　各以众妙音，<br>
            　　　敬心歌颂已，　默然而观佛。<br>
            　　　解脱月菩萨，　请金刚藏言：<br>
            　　“菩萨得五地，　相貌之因缘？”</p>
            <p>　　金刚藏菩萨摩诃萨，语解脱月菩萨言：“佛子，诸菩萨摩诃萨已具足第四地，欲得第五地，以十平等心，能入第五地。何等为十？一、过去佛法平等，二、未来佛法平等，三、现在佛法平等，四、戒净平等，五、心净平等，六、除见疑悔净平等，七、知道非道净平等，八、行知见净平等，九、诸菩提分法转胜净平等，十、等化众生净平等。<br>
            　　“诸佛子，诸菩萨摩诃萨以是十平等净心，具足得入于五地。善修菩提法故，深心清净故，求转胜道故，则能得佛道。是菩萨得大愿力，以慈悲心不舍于一切，以得念慧心道理之势力，修习于福慧，不舍起方便，欲得转胜道上地，明观法受，诸佛神力所护，生定不退心，如实知是苦圣谛、是苦集谛、是苦灭谛、是至灭苦道谛。是菩萨善知世谛，善知第一义谛，善知相谛，善知差别谛，善知示成谛，善知事谛，善知生起谛，善知尽无生谛，善知令入道谛，次第成菩萨诸地故，善知习如来智谛。尔时菩萨常在一乘故，善知第一义谛，随众生意令欢喜故知世谛；分别诸法自相故，知相谛；诸法各异故，知差别谛；分别诸阴、界、入故，知示成谛；以身心苦恼故，知苦谛；诸道生相续故，知集谛；毕竟灭一切恼热故，知灭谛；起不二法故，知道谛；以一切种智，知一切法次第，成一切菩萨地故，善知习如来智谛；以信解力故，知非得无尽谛智。菩萨如是以此诸谛智，如实知一切有为法虚伪诳诈、败坏相、假住须臾，诳惑凡夫人。<br>
            　　“菩萨尔时于众生中，大悲转胜而现在前，能生大慈光明，得如是智慧力，不舍一切众生，常求佛智慧。如实观一切有为法先际、后际：知众生从先际，无明有爱故生，流转生死，于五阴归处不能动发，增大苦恼聚，是中无我、无我所、无众生、无人、无知者、无寿命者；后际亦如是，如是无所有，而愚痴贪著不断，不知无边有出无出。尔时作是念：‘凡夫众生甚为可怪！无明痴故，有无量无边阿僧祇身已灭、今灭、当灭。如是常受生死，不能于身生厌离想，转更增长机关苦身，常为生死水漂不能得返，归五阴舍不能舍离，不畏四大毒蛇，不能拔出憍慢见箭，不能灭除贪恚痴焰，不能破坏无明愚闇，不能干竭爱著大海，不求十力大圣导师，常随魔意，于生死城中多为诸恶觉观所转。如是苦恼孤穷众生，无有救者，无有舍者，无有究竟道者。唯我一人，独无等侣，修集福德智慧。以是资粮，令此一切众生得住毕竟清净，乃至使得一切法中佛无碍智力。’如是思惟，从正观生于智力，发愿所作一切善根，皆为度诸众生故，为一切众生求好事故，求安乐故，为利益一切众生故，为解脱一切众生故，为一切众生无苦恼故，为一切众生无粗恶故，为一切众生心清净故，为调伏一切众生故，为灭一切众生诸忧恼苦满其愿故。<br>
            　　“是菩萨尔时住此第五难胜地中，不忘诸法故，名为念者；决定智慧故，名为智者；知经书意次第故，名为有道者；自护护彼故，名为有惭愧者；不舍持戒故，名为坚心者；善思惟是处非处故，名为觉者；不随他故，名为随智者；善分别诸法章句义故，名为随慧者；善修禅定故，名为得神通者；随世间法行故，名为方便者；善集福德资粮故，名为无厌足者；常求智慧因缘故，名为不舍者；集大慈大悲因缘故，名为无疲惓者；常正忆念故，名为远离破戒者；深心求佛十力、四无所畏、十八不共法故，名为常念佛法者；常令众生离恶修善故，名为庄严佛国者；种诸福德庄严三十二相、八十种好故，名为行种种善业者；求庄严佛身口意故，名为常行精进者；供养一切说法菩萨故，名为乐大恭敬者；一切菩萨诸世间方便中心无瞋碍故，名为心无碍者；常乐教化众生故，名为昼夜远离余心者。菩萨如是行时布施，亦教化众生；爱语、利益、同事，亦教化众生；又以色身示现，亦教化众生；亦以说法教化众生，亦示菩萨行事教化众生，亦示诸佛大事教化众生，亦示生死过恶教化众生，亦示诸佛智慧利益教化众生。菩萨如是修习，以大神力种种因缘方便道教化众生。是菩萨虽种种因缘方便，心常在佛智，而不退失善根，又复常求转胜利益众生法。是人利益众生故，世间所有经书伎艺、文章算数、名性经书、治病医方，所谓治干消病、小儿病、鬼著病、蛊毒病、癞病等，伎乐歌舞，戏笑欢娱经书，国土城郭、聚落室宅、园观池泉、华果、药草、林树，金、银、摩尼珠、琉璃、珊瑚、琥珀、砗磲、玛瑙，示诸宝聚，日月、五星、二十八宿，占相吉凶，地动梦书怪相，身中诸相，布施、持戒摄伏其心，禅定、神通、四禅、四无量心、四无色定。凡诸不恼众生事，安乐众生事，怜愍众生故，出令入诸佛无上之法。<br>
            　　“菩萨住是难胜地，值数百、数千、数万亿佛，供养尊重赞叹，衣服、饮食、卧具、医药，亲近听法，听法已出家；出家已，于诸佛所听受经法，而为法师说法利益，得转胜多闻诸三昧，乃至过百千万亿劫不忘此事。是菩萨尔时，一切福德善根转胜明净。佛子，譬如成炼真金，以砗磲磨莹，其光转胜；菩萨住是地中，方便智慧力故，功德善根转净明胜，下地所不及。又如日月星宿、诸天宫殿，风持令去，不失法度；如是，佛子，菩萨住难胜地，以方便思惟故，福德善根转倍明净，而不取证，亦不疾至佛道。<br>
            　　“诸佛子，是名诸菩萨摩诃萨难胜地，今已略说。菩萨摩诃萨住是地中，多作兜率陀天王，诸根猛利，能摧伏一切外道。有所作业，若布施、爱语、利益、同事，皆不离念佛、念法、念菩萨伴，乃至不离念具足一切种智：‘我当何时，于众生中为首为尊，乃至于一切众生中为依止者？’诸佛子，是菩萨若欲如是勤行精进，须臾之间，能得千亿三昧，乃至示千亿菩萨以为眷属；若以愿力神力，自在复过是数，若干百千万亿不可得知。”<br>
            　　尔时，金刚藏菩萨欲明此义故，重说偈言：</p>
            <p>　　“诸菩萨具足，　四地行法已，<br>
            　　　思惟三世佛，　戒等心亦等，<br>
            　　　除见疑悔等，　道非道行等，<br>
            　　　观诸平等已，　得入第五地。<br>
            　　　四念处为弓，　诸根为利箭，<br>
            　　　四正勤为马，　四如意为车，<br>
            　　　五力以为铠，　破诸烦恼贼，<br>
            　　　勇健不退转，　直入第五地。<br>
            　　　惭愧无垢衣，　净戒以为香，<br>
            　　　七觉为华鬘，　禅定为涂香，<br>
            　　　智慧与方便，　种种念庄严，<br>
            　　　如是得入诸，　陀罗尼园林。<br>
            　　　四如意为足，　正念为头项，<br>
            　　　慈悲明净眼，　利智慧为牙，<br>
            　　　以空无我吼，　破诸烦恼贼，<br>
            　　　如是人师子，　能入第五地。<br>
            　　　是菩萨得至，　住于第五地，<br>
            　　　转修胜净法，　皆为佛道故，<br>
            　　　常行慈悲心，　未曾有厌惓，<br>
            　　　但为修习此，　第五地行法。<br>
            　　　深集二资粮，　福德及智慧，<br>
            　　　种种方便力，　欲得上明观。<br>
            　　　常为佛所护，　得成于念慧。<br>
            　　　次第能善观，　如实知诸谛，<br>
            　　　第一谛世谛，　差别谛成谛，<br>
            　　　事生灭道谛，　至无障碍谛。<br>
            　　　如是观诸谛，　心微妙清净，<br>
            　　　虽为未能得，　无障碍解脱，<br>
            　　　以能有智慧，　及与信力故，<br>
            　　　得胜于一切，　世间诸智慧。<br>
            　　　如是观诸谛，　悉知有为法，<br>
            　　　虚妄伪诈诳，　无有一坚实，<br>
            　　　能得于诸佛，　慈悲光明分，<br>
            　　　为诸众生故，　专心求佛慧。<br>
            　　　知有为先后，　众生甚可愍，<br>
            　　　堕在无明闇，　爱因缘所系。<br>
            　　　是菩萨能拔，　世间之苦恼，<br>
            　　　知法无寿者，　犹如草木等。<br>
            　　　众生常以二，　烦恼因缘故，<br>
            　　　从于先世来，　后世亦如是，<br>
            　　　相续不断绝，　不能尽苦边，<br>
            　　　于此生愍伤，　我当度脱之。<br>
            　　　不出五阴舍，　不畏四大害，<br>
            　　　不拔诸邪箭，　不灭三毒焰，<br>
            　　　不破无明闇，　堕在大爱海，<br>
            　　　无有智慧明，　离大导师故。<br>
            　　　知如是事已，　转加勤精进，<br>
            　　　有所作起业，　皆为度众生，<br>
            　　　常念正念慧，　修道有惭愧，<br>
            　　　坚心与智慧，　转更令增益。<br>
            　　　修福慧无厌，　持戒不羸弱，<br>
            　　　求多闻无倦，　正修净佛土，<br>
            　　　种相好音声，　因缘无厌足，<br>
            　　　所作诸善业，　皆为利众生。<br>
            　　　为利世间故，　造立经书等，<br>
            　　　名姓鬼病方，　歌舞戏笑等，<br>
            　　　堂阁园林法，　衣服诸饮食，<br>
            　　　示种种宝聚，　令众得欢喜。<br>
            　　　占日月五星，　二十八宿等，<br>
            　　　地动吉凶相，　梦书诸怪事，<br>
            　　　布施持戒等，　离欲修禅定，<br>
            　　　四无量神通，　安乐世间故。<br>
            　　　大智慧菩萨，　得此难胜地，<br>
            　　　供养数亿佛，　从佛而听法，<br>
            　　　而修诸善根，　皆悉得明净；<br>
            　　　犹如砗磲宝，　莹磨于真金，<br>
            　　　譬如宝宫殿，　随风不失法，<br>
            　　　世法利不染，　如莲华在水。<br>
            　　　菩萨住是地，　多作兜率王，<br>
            　　　诸根转猛利，　破诸外道见，<br>
            　　　所作诸善业，　皆为佛智慧，<br>
            　　　得佛力无畏，　能度诸众生。<br>
            　　　是菩萨勤修，　转胜精进力，<br>
            　　　能得千万亿，　诸深妙三昧；<br>
            　　　供养千亿佛，　能动千世界，<br>
            　　　随其所愿力，　过是数无量。<br>
            　　　如是第五地，　种种诸方便，<br>
            　　　上智慧大人，　如法解说竟。”</p>
<div class="jwbt-box"><div class="jwbtbm"><a name=j0101-9><a href="0101.htm#MENU-top">现前地第六</div></div></a></a>
<p>　　诸菩萨闻说，　上地之行相，<br>
            　　　在于虚空中，　雨众妙珍宝，<br>
            　　　放清净光明，　供养于世尊，<br>
            　　　咸赞言善哉，　善哉金刚藏！<br>
            　　　时有无量亿，　诸天皆欢喜，<br>
            　　　于上虚空中，　雨众宝末香，<br>
            　　　光明相绮错，　微妙甚可乐，<br>
            　　　众香华璎珞，　幡盖雨佛上。<br>
            　　　他化自在王，　与诸眷属等，<br>
            　　　雨众妙宝物，　雰雰如云下，<br>
            　　　歌颂供养佛，　称叹金刚藏，<br>
            　　　咸赞言善哉，　善哉快说此！<br>
            　　　千万亿天女，　于上虚空中，<br>
            　　　作众天音乐，　歌叹佛功德，<br>
            　　　咸作如是言：“如来之所说，<br>
            　　　微妙无有量，　能灭诸烦恼。<br>
            　　　诸法本性空，　无有毫末相，<br>
            　　　空无有分别，　同若如虚空。<br>
            　　　无有去住相，　亦无有戏论，<br>
            　　　本来常清净，　如如无分别。<br>
            　　　若人能通达，　一切诸法性，<br>
            　　　于有于无中，　其心不动摇，<br>
            　　　但以大悲心，　为度诸众生。<br>
            　　　是名诸佛子，　从佛口法生，<br>
            　　　常行于布施，　利益诸众生；<br>
            　　　本来虽善净，　持戒而坚心；<br>
            　　　虽知法无伤，　而行于忍辱；<br>
            　　　虽知法性离，　而行于精进；<br>
            　　　虽先灭烦恼，　而入于诸禅；<br>
            　　　虽先解法空，　而选择诸法；<br>
            　　　寂灭智虽多，　而求利世间，<br>
            　　　能灭诸恶者，　名之为大人。”<br>
            <br>
            　　　如是诸天女，　百千种妙音，<br>
            　　　称赞歌颂已，　皆默然观佛。<br>
            　　　解脱月菩萨，　请金刚藏言：<br>
            　　“当以何相貌，　得成第六地？”</p>
            <p>　　金刚藏菩萨言：“诸佛子，菩萨摩诃萨已能具足五地行，欲入六地，当以十平等法，得入于六地。何等为十？一、以无性故，一切法平等；二、以无想故，一切法平等；三、以无生故，一切法平等；四、以无灭故，一切法平等；五、以本来清净故，一切法平等；六、以无戏论故，一切法平等；七、以不取不舍故，一切法平等；八、以离故，一切法平等；九、以幻梦、影响、水中月、镜像、焰化故，一切法平等；十、以有无不二故，一切法平等。<br>
            　　“诸佛子，诸菩萨摩诃萨具足五地行，以是十平等法，能入第六地。诸佛子，若菩萨摩诃萨能如是观一切法性，能忍随顺得第六地，无生法忍虽未现前，心已明利，成就顺忍。是菩萨观一切法如是相，大悲为首增长具足。更以胜观观世间生灭相，故作是念：‘世间所有受身生处，皆以贪著我故。若离著我，则无世间生处。诸凡夫人愚痴所盲，贪著于我常乐求有，恒随邪念行邪妄道，习起三行罪行、福行、不动行；以是行故，起热心种子；有漏有取心故，起生死身。所谓：业为地，识为种子，无明覆蔽爱水为润，我心溉灌，种种诸见令得增长，生名色芽；因名色故，生诸根；诸根合故，有触生；从触生受；乐受故，生渴爱；渴爱增长故，有四取；四取因缘故，起业。于有起五阴身，名为生；五阴衰变，名为老；衰变灭，名为死；老死因缘，有忧悲热恼众苦聚集。是十二因缘，无有集者，自然而集；无有散者，自然而散；因缘合则有，因缘散则无。’<br>
            　　“菩萨摩诃萨如是于六地中，随顺观十二因缘，又作是念：‘不如实知诸谛第一义故，有无明覆心；无明业果，是名诸行；依诸行，有初识；与识共生，有四取阴；依止取阴，有名色；名色成就，有六入；诸根行尘故，有识；从是和合，生有漏触；触共生，有受；贪乐于受，名为爱；爱增长，名为取；从取起有漏业，有业有果报五阴，名为生；五阴熟，名为老熟；五阴坏，名为死；死别离时，愚人贪著心热，名为忧悲；发声啼哭五识，名为苦；意识名忧；忧苦转多，名为恼，如是但生大苦树大苦聚。如是十二因缘苦聚，无我无我所，无作者无使作者。’菩萨作是念：‘若有作者，则有作事。若无作者，则无作事。第一义中，无作者无作事。’又作是念：‘三界虚妄，但是心作。如来说所有十二因缘分，是皆依心。所以者何？随事生贪欲心，是心即是识事是行，行诳心故，名无明；识所依处，名名色；以入生贪心，名六入；三事和合有触；触共生名受；贪著所受，名为渴爱；渴爱不舍，名为取；是和合故，名为有；此有更有有相续，名为生；生变熟名为老；老坏名为死。’<br>
            　　“此中无明有二种作：一者、缘中痴，二者、为生诸行因。行亦有二种作：一者、生未来世果报，二者、与识作因。识亦有二种作：一者、能令有相续，二者、与名色作因。名色亦有二种作：一者、互相助成，二者、与六入作因。六入亦有二种作：一者、能缘六尘，二者、能与触作因。触亦有二种作：一者、能触所缘，二者、能与受作因。受亦有二种作：一者、觉憎爱事，二者、与爱作因。爱亦有二种作：一者、所可染中生贪心，二者、与取作因。取亦有二种作：一者、能增长烦恼，二者、与有作因。有亦有二种作：一者、能于余道中生，二者、与生作因。生亦有二种作：一者、能起五阴，二者、与老作因。老亦有二种作：一者、令诸根熟，二者、与死作因。死亦有二种作：一者、坏五阴身，二者、以不见知故，而令相续不绝。是中无明缘诸行者，无明令行不断，助成行故；行缘识者，令识不断，助成识故；识缘名色者，令名色不断，助成名色故；乃至生缘老死忧悲苦恼，生不断，相续助成故。无明灭故，则诸行灭，乃至老死忧悲苦恼亦如是。是中无明若无，诸行亦无；因灭，则果灭，余分亦如是。是中无明、爱、取，是三分不断烦恼道；诸行及有，不断业道；余因缘分，不断苦道。先际、后际相续不断故，是三道不断。是三道离我、我所而有生灭，如二竹相对而住，不坚似坚。无明因缘诸行者，即是过去世事；识、名色、六入、触、受，是现在事；爱、取、有、生、老死，是未来世事，于是有三世出。无明灭故诸行灭，名为断相续说。十二因缘说名三苦：无明、行、识、名色、六入，名为行苦；触、受，名为苦苦；爱、取、生、死忧悲苦恼，名为坏苦。无明灭故，诸行灭；乃至老死，名为断三苦相续说。因无明，诸行生，余亦如是；无明灭，诸行灭，以诸行体性空故，余亦如是。无明因缘诸行，以生缚说，余亦如是；无明灭故，诸行灭，以灭缚说，余亦如是。无明因缘诸行，是随顺无所有观说；无明灭，诸行灭，是随顺尽观说，余亦如是。如是逆顺十种观十二因缘法，所谓：因缘分次第，身心所摄，自助成法，不相舍离，随三道行，分别先后际故，三苦差别故，从因缘起，生灭缚故，无所有尽观故。尔时菩萨随十二因缘，观无我、无众生、无寿命者、无人性空，离作者、使作者，无主属众，因缘无所有。如是观时，空解脱门现在前；灭此事，余不相续故，名无相解脱门现在前；知此二种，更不乐生，唯除大悲心教化众生，无愿解脱门现在前。<br>
            　　“菩萨修行是三解脱门，离彼、我相，离作者、受者相，离有无相，悲心转增。以重悲心故，勤行精进，未满助菩提法欲令满足，菩萨作是念：‘有为和合故增，离散则灭。众缘具故增，不具故灭。我今知有为法多过故，不应具和合因缘，亦不毕竟灭有为法，为教化众生故。’诸佛子，菩萨如是知有为法，多过无性，离坚固相，无生无灭，与大慈悲和合不舍众生，即时得无障碍般若波罗蜜光明现在前。得如是智慧，具足修集取阿耨多罗三藐三菩提因缘，而不与有为法共住；观有为法性寂灭相，亦不住其中，欲具足无上菩提分故。<br>
            　　“菩萨住现前地中，得快空三昧、性空三昧、第一义空三昧、第一空三昧、大空三昧、合空三昧、生空三昧、如实不分别空三昧、摄空三昧、离不离空三昧，如是等万空三昧门现在前，无相、无愿三昧亦如是。是菩萨住现前地中，志心、决定心、妙心、深心、不转心、不舍心、广心、无边心、乐智心、慧方便和合心，如是等心转胜增长故，随顺阿耨多罗三藐三菩提，一切外道论师不能倾动，入于智地，转声闻、辟支佛，决定向佛智，一切众魔及诸烦恼所不能制，安住菩萨智慧明中，善修应空、无相、无愿解脱门，专以慧方便行助菩提法。是菩萨住现前地，于般若波罗蜜中得转胜行，得第三上顺忍，以顺是法无有违逆故。<br>
            　　“菩萨住是现前地中，得见数百、数千佛，乃至数百千万亿佛，供养恭敬，尊重赞叹，衣服、饮食、卧具、医药，亲近诸佛，于诸佛所听法；听法已，如实随智慧光明故，如所说行，令诸佛欢喜。是人转胜，知诸佛法藏，乃至无量百千万亿劫，诸善根转妙明净。诸佛子，譬如真金，以琉璃磨莹，光色转胜；菩萨住此现前地，以慧方便故，善根转胜，明净寂灭，余地所不及。诸佛子，譬如月明，能令众生身得清净，四种风吹不能遏绝；菩萨摩诃萨住是现前地，善根转胜，能灭无量众生烦恼之火，四种恶魔所不能坏。<br>
            　　“诸佛子，是名诸菩萨摩诃萨现前地。菩萨住是地中，多作善化自在天王，智慧猛利，能破一切增上慢者，声闻问难不能穷尽。有所施作，布施、爱语、利益、同事，皆不离念佛、念法、念诸菩萨伴，乃至不离念一切种智，常发愿言：‘我于一切众生为首为尊，乃至于一切众生为依止者。’是菩萨若欲勤行精进，于须臾间，得十万亿三昧，乃至能示十万亿菩萨眷属；若以愿力，能过是数不可称计，若干百千万亿劫。”<br>
            　　尔时，金刚藏菩萨欲令此义明了故，而说偈言：</p>
            <p>　　“诸菩萨已得，　具足行五地，<br>
            　　　知诸法无相，　无相无生灭，<br>
            　　　本来常清净，　无有诸戏论，<br>
            　　　修集如是智，　得入第六地。<br>
            　　　诸法常离相，　不取亦不舍，<br>
            　　　性空犹如幻，　离二无分别；<br>
            　　　若能顺如是，　微妙之理趣，<br>
            　　　心无有违逆，　得入第六地。<br>
            　　　住于利顺忍，　智慧得力故，<br>
            　　　观察于一切，　世间生灭相，<br>
            　　　悉知诸世间，　皆从痴闇出，<br>
            　　　痴闇若灭者，　则无诸世间。<br>
            　　　观择因缘法，　随顺第一义，<br>
            　　　而不坏缘报，　所作及假名，<br>
            　　　如实无作者，　亦无有受者，<br>
            　　　如是观有为，　如云无实事。<br>
            　　　不知真谛义，　名之为无明，<br>
            　　　从是则生思，　身口行得报，<br>
            　　　从行故有识，　即生于名色，<br>
            　　　如是生世间，　至生死苦聚。<br>
            　　　了知于三界，　但从心而有，<br>
            　　　知十二因缘，　在于一心中，<br>
            　　　如是则生死，　但从心而出，<br>
            　　　心若得灭者，　生死则亦灭。<br>
            　　　无明二种作，　作痴作于业，<br>
            　　　乃至于老死，　破散坏五阴，<br>
            　　　从于此事边，　具出于苦恼，<br>
            　　　是事若尽者，　苦恼则亦尽。<br>
            　　　无明若具足，　相续则不断，<br>
            　　　因缘若不具，　则断于相续；<br>
            　　　无明及爱取，　即是烦恼道，<br>
            　　　行有是业道，　余则是苦道。<br>
            　　　痴至于六入，　是名为行苦，<br>
            　　　触受是苦苦，　余分是坏苦，<br>
            　　　灭三苦相续，　则更无有我。<br>
            　　　无明及诸行，　则是过去世；<br>
            　　　识与及于受，　是则为现在；<br>
            　　　从爱而生苦，　则是未来世；<br>
            　　　无明若灭者，　是则无有苦。<br>
            　　　痴从众缘生，　则生于诸缚；<br>
            　　　众缘若灭者，　则灭于诸缚。<br>
            　　　从因而生果，　因灭则果灭，<br>
            　　　如是观诸法，　自性则皆空。<br>
            　　　随顺于无明，　则有世间出，<br>
            　　　若逆于无明，　是则断于有。<br>
            　　　从是则有是，　是无则无是，<br>
            　　　如是十种观，　甚深因缘法。<br>
            　　　观因缘相续，　去来及现在，<br>
            　　　不离一心中，　分别有三道。<br>
            　　　从三种苦观，　及以生灭法，<br>
            　　　无所有而尽，　能行逆顺观。<br>
            　　　菩萨如是入，　十二因缘法，<br>
            　　　知空犹如幻，　如梦亦如影，<br>
            　　　如焰亦如化，　虚诳无作者，<br>
            　　　亦无有受者，　但诳于愚人。<br>
            　　　如是观因缘，　智者所修空，<br>
            　　　无缘则无相，　知此二虚假，<br>
            　　　其诸一切有，　于中无所愿，<br>
            　　　但以大悲心，　愍度众生故。<br>
            　　　如是诸大士，　修习解脱门，<br>
            　　　悲心爱乐佛，　无量诸功德。<br>
            　　　知诸有为法，　皆从和合有，<br>
            　　　即得万空定，　无相愿亦尔。<br>
            　　　智慧转增进，　入于上顺忍，<br>
            　　　得于诸菩萨，　无为智解脱。<br>
            　　　如是诸善根，　转胜明净利，<br>
            　　　供养无量佛，　诸佛所称赞。<br>
            　　　常于诸佛所，　出家学佛道，<br>
            　　　到诸佛法藏，　善根转增长；<br>
            　　　犹以琉璃宝，　莹磨于真金，<br>
            　　　光明转清净，　其喻亦如是。<br>
            　　　如于虚空中，　满月光清净，<br>
            　　　四种风所吹，　不能令遏绝；<br>
            　　　菩萨智慧光，　灭诸烦恼热，<br>
            　　　四魔不能制，　其喻亦如是。<br>
            　　　菩萨住是地，　多作善化王，<br>
            　　　诸根悉猛利，　能破增上慢，<br>
            　　　所作诸善业，　皆随顺智慧，<br>
            　　　声闻诸问难，　不能得穷尽。<br>
            　　　是佛子若欲，　如是勤精进，<br>
            　　　能得于百千，　亿数诸三昧，<br>
            　　　得见于百千，　亿数十方佛，<br>
            　　　如春清了时，　日光明则净。<br>
            　　　如是第六地，　深妙难知见，<br>
            　　　声闻所不了，　大士略说竟。”</p>
<div class="jwbt-box"><div class="jwbt"><a name=j0101-10><a href="0101.htm#MENU-top">十住经卷第四</div></a></a>
<div class="jwbtbm"><a name=j0101-11><a href="0101.htm#MENU-top">远行地第七</div></div></a></a>
<p>　　尔时诸天众，　在于虚空中，<br>
            　　　雨香华珍宝，　如云散佛上，<br>
            　　　踊跃发妙音，　咸赞言善哉：<br>
            　　“善哉金刚藏，　善知第一义，<br>
            　　　无量功德聚，　人中之莲华，<br>
            　　　说此上妙行，　利益诸世间！”<br>
            <br>
            　　　他化自在王，　雨光明华香，<br>
            　　　雰雰而供养，　除忧烦恼者，<br>
            　　　诸天及天王，　发妙音声言：<br>
            　　“若闻此地义，　则为得大利！”<br>
            <br>
            　　　时作百千种，　上妙诸伎乐，<br>
            　　　诸天女善歌，　承佛神力故：<br>
            　　“佛是最寂灭，　能令恶为善，<br>
            　　　一切诸世间，　皆所共恭敬。<br>
            　　　虽出过世间，　而示世间法，<br>
            　　　知身同实相，　而示种种身。<br>
            　　　虽以诸言音，　演说寂灭法，<br>
            　　　而知于语言，　无有音声相。<br>
            　　　能过百千土，　上妙供诸佛，<br>
            　　　知身佛国土，　舍相智自在。<br>
            　　　虽教化众生，　而无彼我想，<br>
            　　　广集大功德，　不于中起著。<br>
            　　　以见取相故，　三毒火然世，<br>
            　　　不取一切相，　慈悲起精进。”<br>
            <br>
            　　　诸天及天女，　欢喜设供养，<br>
            　　　如是赞叹已，　默然而观佛。<br>
            　　　尔时解脱月，　请金刚藏言：<br>
            　　“大众皆清净，　愿说七地相！”</p>
            <p>　　金刚藏菩萨言：“诸佛子，菩萨摩诃萨已具足第六地行，若欲入第七菩萨地者，从方便慧起十妙行。何等为十？是菩萨善修空无相无愿，而以慈悲心处在众生；随诸佛平等法，而不舍供养诸佛；常乐思惟空智门，而广修集福德资粮；远离三界，而能庄严三界；毕竟寂灭诸烦恼焰，而能为众生起灭贪恚痴烦恼焰法；随顺诸法，如幻、如梦、如影、如响、如化、如水中月、镜中像不二相，而起分别种种烦恼，及不失业果报；知一切佛国土空如虚空，诸国土皆是离相，而起净佛国土行；知一切佛法身无身，而起色身三十二相、八十种好以自庄严；知诸佛音声不可说相，信解如来音声本来寂灭相，而随一切众生起种种庄严音声；知诸佛于一念顷通达三世事，而知种种相、种种时、种种劫，得阿耨多罗三藐三菩提，随众生心信解故，作如是说。诸佛子，是名从慧方便生十妙行。菩萨摩诃萨具足六地行已，修此妙行得入七地。<br>
            　　“诸佛子，如是方便慧现前故名为入七地。是菩萨住七地中，入无量众生性，入无量诸佛教化众生法，入无量世间性，入诸佛无量清净国土，入无量诸法差别，入无量诸佛智得无上道，入无量诸劫算数，入无量诸佛通达三世，入无量众生信乐差别，入无量诸佛色身别异，无量诸佛众生志行根差别，入无量诸佛音声语言令众生欢喜，入诸佛无量众生心心所行差别，入无量诸佛随智慧行，入示无量声闻乘信解，入诸佛无量说道因缘令众生信解，入无量辟支佛智慧习成，入诸佛无量甚深智慧所说，入诸菩萨无量所行道，入诸佛无量所说大乘集成事令众生得入。诸菩萨作是念：‘如是诸佛世尊，有无量无边大势力，不可以若干百千万亿劫算数所知。如是诸佛势力，我皆应集，不以强分别此彼得成，以不分别、不取相故成。’此菩萨如是智慧善思惟，常修习大方便慧，令其安住佛道智中。以不动法故，若欲常起种种度众生道，无有障碍。来时亦起，去时亦起，坐卧住立皆能起道，度脱众生，离诸阴盖，住诸威仪，常不离如是想念。<br>
            　　“是菩萨于念念中，具足菩萨十波罗蜜及菩萨十地。何以故？是菩萨摩诃萨，于念念中，以大悲心为首，修习一切佛法，皆回向如来智慧故。十波罗蜜者，以菩萨求佛道所修善根，与一切众生故，是檀波罗蜜；能灭一切烦恼热，是尸罗波罗蜜；慈悲为首，于一切众生中无所伤，是羼提波罗蜜；求转胜善根无厌足，是毗梨耶波罗蜜；修道心不驰散，常向一切智，是禅波罗蜜；忍诸法先来不生门，是般若波罗蜜；能起无量智门，是方便波罗蜜；期转胜智慧，是愿波罗蜜；一切外道诸魔不能沮坏，是力波罗蜜；于一切法相如实成故，是智波罗蜜。如是念念中，具足十波罗蜜。是菩萨具足十波罗蜜时，念念中亦具足四摄法、三十七菩提分法、三解脱门。举要言之，一切助阿耨多罗三藐三菩提法，于念念中皆悉具足。”<br>
            　　尔时，解脱月菩萨，问金刚藏菩萨言：“佛子，菩萨摩诃萨，但于七地中具足助菩提法，一切诸地中亦具足？”<br>
            　　金刚藏菩萨言：“佛子，菩萨摩诃萨于十地中，悉具足助菩提法，但第七地胜故得名。何以故？诸菩萨摩诃萨，于七地中功行具足，入智慧神通道故。佛子，菩萨于初地中，发愿缘一切佛法故，具足助菩提法。第二地中，除心恶垢故，具足助菩提法。第三地中，愿转增长得法明故，具足助菩提法。第四地中，得入道故，具足助菩提法。第五地中，随顺行世间法故，具足助菩提法。第六地中，入甚深法门故，具足助菩提法。此第七地中，起一切佛法故，具足助菩提法。何以故？诸佛子，菩萨摩诃萨于此地中，得诸智慧所得道，以是力故，第八地自然得成。佛子，譬如二三千大千世界，一定清净，一定垢秽，是二中间难可得过，但以大精进力、大神通力、大愿力故乃能过。诸佛子，诸菩萨如是，行于杂道难可得过，但以大愿力、大智慧力、大方便力故，乃可得过。”<br>
            　　解脱月菩萨言：“第七菩萨地，为是净行？为是垢行？”<br>
            　　金刚藏菩萨言：“从初欢喜地来，菩萨所行，皆离烦恼罪业。何以故？回向阿耨多罗三藐三菩提故，随地所行清净，不名为过。佛子，譬如转轮圣王，乘大宝象游四天下，知有贫穷苦恼者，而过不在王。然王未免人身，若舍王身生于梵世，住梵天宫，游行千世界，示梵王威力，尔时乃离人身。诸佛子，菩萨亦如是，从初地来，在诸波罗蜜乘，知一切众生心所行事及烦恼垢，而不为烦恼垢之所污，以乘善道故，而不名为过。若菩萨舍一切所修功行道，从七地入八地，尔时名为乘菩萨清净乘，悉知一切世间诸烦恼垢，而不为诸烦恼所污亦名为过。<br>
            　　“诸佛子，菩萨住是七地，多过贪欲等诸烦恼，众生在此七地，不名有烦恼者，不名无烦恼者。何以故？一切烦恼不发起故，不名有烦恼者；贪求如来智慧，未满愿故，不名无烦恼者。菩萨住是七地，成就深净身业，深净口业，深净意业。是菩萨所有不善业道，诸佛所呵，随烦恼垢者，如是诸业悉已得过；所有善业道，诸佛所赞，是则常行。又世间经书伎艺，如五地中说，自然而得。于三千大千世界中，最为希有，得为大师。唯除如来，入八地菩萨，无有众生深心妙行能与等者。是菩萨所有禅定、神通、解脱三昧，虽未得果报，所生而随意自在。菩萨住是远行地，于念念中，具足修集方便慧力，及一切助菩提法转胜具足。住是远行地中，能入善择菩萨三昧、善思义三昧、益意三昧、分别义藏三昧、如实择法三昧、坚根安住三昧、知神通门三昧、法性三昧、如来利三昧、种种义藏三昧、不向生死涅槃三昧。如是具足百万菩萨三昧，能净治此地。是菩萨得是三昧，智慧方便，善清净故，深得大悲力故，名为过声闻、辟支佛地，趣佛智地。是菩萨住是地，无量身业无相行，无量口业无相行，无量意业无相行。是菩萨清净行故，显照无生法忍。”<br>
            　　解脱月菩萨言：“佛子，若菩萨住初地，有无量身业、无量口业、无量意业，已能过一切声闻、辟支佛地？”<br>
            　　金刚藏菩萨言：“缘大法故能过，非是实行力。此第七地，自实行力故，一切声闻、辟支佛所不能坏。佛子，譬如生在王家，即胜一切群臣百官。何以故？豪尊力故。身既长大，智慧成立，真实得胜。诸佛子，菩萨摩诃萨初发心时，已胜一切声闻、辟支佛，以发大愿深心清净故；今住此地，自以智力故胜。诸佛子，菩萨住在七地，得甚深远离无行，身口意业转求胜法而不舍离。以是转胜心故，虽行实际，而不证实际。”<br>
            　　解脱月言：“佛子，菩萨摩诃萨，从何地来能入寂灭？”<br>
            　　金刚藏言：“菩萨摩诃萨，从第六地来能入寂灭。今住此地，于念念中能入寂灭，而不证寂灭，是名菩萨成就不可思议身口意业，行实际而不证实际。佛子，譬如有人乘船入于大海，善为行法，善知水相，不为水患所害；如是菩萨摩诃萨住此七地，乘诸波罗蜜船，能行实际，而不证实际。菩萨如是以大愿力故，得智慧力故，从禅定智慧生大方便力故，虽深爱涅槃，而现身生死；虽眷属围绕，而心常远离；以愿力受生三界，而不为世法所污；心常善寂，以方便力故而还炽然，虽炽不烧；随行佛智，转声闻、辟支佛地；得至诸佛法藏，而现于魔界；虽过四魔道，而现行魔行；虽现诸外道行，而深心不舍佛法；虽现身一切世间，而心常在出世间法；所有庄严之事，胜诸天、龙、夜叉、乾闼婆、阿修罗、迦楼罗、紧那罗、摩睺罗伽、人非人、四天王、释提桓因、梵天王，而不舍乐法爱法。<br>
            　　“菩萨成就如是智慧，住是远行地中，值百千亿万那由他诸佛，供养恭敬，尊重赞叹，衣服、饮食、卧具、医药，供养诸佛已，护持诸佛法，诸声闻、辟支佛智慧问难，所不能坏。是菩萨怜愍众生故，法忍转得清净。是菩萨无量百千万亿那由他劫，善根转胜清净。佛子，譬如成炼真金，以诸好宝庄饰间错，转胜明好，余宝不及。诸佛子，菩萨亦如是，住菩萨远行地中，诸善根从方便智慧生，转胜明净，无能坏者。佛子，譬如日光，一切星宿月光所不能及，阎浮提内所有泥水悉能干竭；菩萨亦如是，住远行地，善根转胜，一切声闻、辟支佛所不能及，又能干竭众生烦恼污泥。<br>
            　　“诸佛子，是名菩萨摩诃萨第七远行地。菩萨摩诃萨住是地中，多作他化自在天王，诸根猛利，能发众生悟道善缘。所作善业，若布施、若爱语、若利益、若同事，皆不离念佛，不离念法，不离念诸菩萨摩诃萨伴，乃至不离念具足一切种智。常生是心：‘我何时当于一切众生中为首为尊？乃至于一切众生为依止者？’是菩萨若欲如是勤行精进，于须臾间，得百千亿那由他三昧，乃至能示现百千亿那由他菩萨眷属；菩萨若以愿力，自在示现过于此数，百千万亿那由他劫不可计知。”<br>
            　　尔时，金刚藏菩萨欲重明此义，而说偈言：</p>
            <p>　　“深智慧定心，　具行六地已，<br>
            　　　一时生方便，　智慧入七地，<br>
            　　　行空无相愿，　而修慈悲心，<br>
            　　　顺佛平等法，　而供养诸佛。<br>
            　　　虽以智观空，　而修福无厌，<br>
            　　　然后能得入，　第七远行地。<br>
            　　　虽能严三界，　而心乐远离；<br>
            　　　虽心常寂灭，　而灭烦恼者；<br>
            　　　行空不二法，　如幻如梦等，<br>
            　　　而行慈悲心，　得入第七地。<br>
            　　　虽观一切土，　空若如虚空，<br>
            　　　而能善庄严，　清净诸佛土。<br>
            　　　虽知诸佛身，　同法相无相，<br>
            　　　而种三十二，　八十诸相好。<br>
            　　　虽知于诸佛，　不可言说相，<br>
            　　　而严佛音声，　令世欢喜故。<br>
            　　　虽知于诸佛，　一念中成道，<br>
            　　　而示时劫数，　引导诸众生。<br>
            　　　如是知于法，　则得法照明，<br>
            　　　菩萨如是者，　即入第七地。<br>
            　　　住是地能观，　无量众生行，<br>
            　　　亦知于诸佛，　势力亦无量，<br>
            　　　世间及劫数，　法性皆无量。<br>
            　　　又知诸众生，　所欲之所乐，<br>
            　　　知说三乘法，　皆悉是无量，<br>
            　　‘我当应教化，　成就是众生。’<br>
            　　　以如是思惟，　方便慧和合，<br>
            　　　于四威仪中，　常行如是道。<br>
            　　　于一一念中，　能具助菩提，<br>
            　　　所谓是十种，　波罗蜜等法。<br>
            　　　如是诸菩萨，　所修之福德，<br>
            　　　皆与诸众生，　名檀波罗蜜；<br>
            　　　灭除心恶垢，　名尸波罗蜜；<br>
            　　　不为六尘伤，　羼提波罗蜜；<br>
            　　　能起转胜法，　精进波罗蜜；<br>
            　　　于是道不动，　名禅波罗蜜；<br>
            　　　无生忍是名，　般若波罗蜜；<br>
            　　　回向佛道名，　方便波罗蜜；<br>
            　　　求于转胜法，　名愿波罗蜜；<br>
            　　　无有能坏者，　名力波罗蜜；<br>
            　　　能解如实说，　名智波罗蜜。<br>
            　　　是助菩提法，　念念皆能摄，<br>
            　　　发于广大愿，　缘于大事故，<br>
            　　　初地中功德，　名之为具足；<br>
            　　　第二地名为，　除诸心恶垢；<br>
            　　　第三愿增明；　第四地住道；<br>
            　　　第五随世行；　第六入深法，<br>
            　　　得无生相分，　渐渐而增长；<br>
            　　　第七集一切，　具菩提分法，<br>
            　　　能起诸功德，　及以一切愿。<br>
            　　　如是诸功德，　令后八地中，<br>
            　　　一切诸所行，　自然得清净。<br>
            　　　远行地难过，　大智力所能，<br>
            　　　如二国中间，　难可得过度。<br>
            　　　在于七地中，　不污如圣王，<br>
            　　　住于此道中，　不名一切过。<br>
            　　　若到于第八，　菩萨智慧地，<br>
            　　　尔时过意界，　住于智业中。<br>
            　　　如梵王观世，　不得名为人，<br>
            　　　菩萨罪不污，　如莲华在水。<br>
            　　　菩萨住是地，　过种种烦恼，<br>
            　　　不名有烦恼，　不名尽烦恼。<br>
            　　　入是正道中，　无有诸烦恼；<br>
            　　　愿求佛道故，　不名尽烦恼。<br>
            　　　于诸世间中，　经书伎艺事，<br>
            　　　文颂咒术等，　自然能了知。<br>
            　　　修习诸禅定，　及诸神通等，<br>
            　　　无量心利世，　是事皆能起。<br>
            　　　尔时此菩萨，　过于二乘行，<br>
            　　　安住第七地，　菩萨诸行中。<br>
            　　　以初发心时，　大愿力故胜；<br>
            　　　今于此地中，　智慧力故胜。<br>
            　　　犹如国王子，　小时豪姓胜；<br>
            　　　后以功德成，　于诸人中胜。<br>
            　　　住此得深智，　转发胜精进，<br>
            　　　念念入寂灭，　而亦不取证。<br>
            　　　犹如人乘船，　入于大海中，<br>
            　　　虽行深水难，　不为水所害。<br>
            　　　菩萨行转胜，　方便智慧故，<br>
            　　　功德悉备足，　诸世所难知。<br>
            　　　供养无量佛，　其心清净故，<br>
            　　　如真金杂宝，　间错而庄严。<br>
            　　　得佛智慧光，　干诸爱水润，<br>
            　　　犹如日光明，　消涸于泥潦。<br>
            　　　菩萨住是地，　他化自在王，<br>
            　　　诸根悉猛利，　通达诸道果。<br>
            　　　若欲勤精进，　见十万千亿，<br>
            　　　那由他诸佛，　愿力过是数。<br>
            　　　七地智慧净，　一切世二乘，<br>
            　　　皆所共难知，　今已略说竟。”</p>
<div class="jwbt-box"><div class="jwbtbm"><a name=j0101-12><a href="0101.htm#MENU-top">不动地第八</div></div></a></a>
<p>　　他化自在王，　诸天及菩萨，<br>
            　　　闻说此上行，　心皆大欢喜。<br>
            　　　供养佛弟子，　雨上妙华香，<br>
            　　　璎珞众幡盖，　末香诸宝衣。<br>
            　　　真妙摩尼珠，　庄严身诸物，<br>
            　　　如云空中下，　散佛及大众。<br>
            　　　天女于空中，　作种种伎乐，<br>
            　　　供养于如来，　并及诸菩萨，<br>
            　　　同以微妙音，　歌颂诸功德：<br>
            　　“一切智慧者，　众生中最尊！”<br>
            <br>
            　　　怜愍世间故，　佛现神通力，<br>
            　　　华香珍宝等，　皆出如是音。<br>
            　　　所有毛尘沙，　各示那由他，<br>
            　　　无量数诸佛，　于中而说法。<br>
            　　　于一毛头中，　见无量佛国，<br>
            　　　须弥铁围海，　世间不迫隘。<br>
            　　　于一毛头中，　具有三恶道，<br>
            　　　天人阿修罗，　各各受业报。<br>
            　　　见诸佛国中，　一切佛妙音，<br>
            　　　转无上法轮，　随起众生念。<br>
            　　　诸佛世界中，　众生身种种，<br>
            　　　国有众生身，　众生身有国。<br>
            　　　一切诸天人，　悉皆离共住，<br>
            　　　佛先观察已，　然后为说法。<br>
            　　　微尘中国土，　众生心想细，<br>
            　　　以国土粗故，　众生心想粗。<br>
            　　　佛现如是等，　种种神通力，<br>
            　　　若为众生说，　是事不可尽。<br>
            <br>
            　　　如是以妙音，　称叹于世尊，<br>
            　　　心皆大欢喜，　默然而观佛。<br>
            　　　解脱月菩萨，　请金刚藏言：<br>
            　　“佛子今可说，　入于八地相。”</p>
            <p>　　金刚藏菩萨言：“佛子，诸菩萨摩诃萨已习七地微妙行，慧方便道，净善集助道法，大愿力故，心住不灭，诸佛神力所护，善根得力，常念随顺如来力、无畏、不共法，乐心深心，善净成就，福德智力大慈悲心故，不舍一切众生，修行无量智道，能入诸法本来无生无灭无相、不出不失、不去不还无所有性，初中后平等，不异如来无分别智，一切心意识忆想分别无所贪著，入一切法如虚空性，是名菩萨得无生法忍入第八地。即时得是第八不动地，名为深行菩萨，难可得知，无能分别，离一切相，离一切想、一切贪著，无量无边，不可思议，一切声闻、辟支佛所不能坏，深大远离而现在前。<br>
            　　“诸佛子，譬如比丘得于神通，心得自在，次第乃入灭尽定，一切动心忆想分别、心所行事皆悉尽灭。菩萨亦如是，住是远行地，即时一切匆务都灭，得无身口意务，住大远离。诸佛子，如人梦中，欲渡深水，是人尔时发大精进，施大方便欲渡此水；未渡之间，廓然便觉，所渡方便乃匆遽事，即皆放舍。诸佛子，菩萨摩诃萨亦如是，从初已来发大精进，广修行道至不动地，一切遽事皆悉放舍，不行二心，诸所忆想不复现前。譬如生梵世者，欲界烦恼不现在前。如是，诸佛子，菩萨住是不动地，一切心意识不现在前，乃至佛心、菩提心、涅槃心，尚不现前，何况当生世间心？<br>
            　　“诸佛子，是菩萨摩诃萨随顺是地，以本愿力故，又诸佛为现其身，住在诸地法流水中，如来智慧为作因缘。诸佛皆作是言：‘善哉！善哉！善男子，汝得是第一忍，顺一切诸佛法。善男子，我有佛十力、四无所畏、十八不共法，汝今未得。当为得是诸功德故，加勤精进，亦莫舍此忍门。善男子，汝虽得此第一甚深寂灭解脱；凡夫众生不善非寂灭，常发种种烦恼，为种种觉观所害。汝当愍此众生！又善男子，汝应念本所愿，欲大利益众生，欲得不可思议智慧门。又善男子，一切法性，一切法相，若有佛、若无佛，常住不异。诸如来不以得此法故说名为佛，声闻、辟支佛亦能得此寂灭无分别法。善男子，汝观我等无量清净身相、无量智慧、无量清净国土，起无量智慧、无量方便、无量圆光、无量净音，汝今应起如是等事。又善男子，汝今适得此一法明，所谓一切法寂灭无有分别无生法明。我等所得，无量无边，若干亿劫算数所不能知。汝为得此故，应起此法。善男子，汝观十方无量国土、无量众生、无量诸法差别，汝应如实通达是事，随顺如是智。’是菩萨，诸佛与如是等无量无边起智慧因缘门。以此无量门故，是菩萨能起无量智差别业，皆悉成就。<br>
            　　“诸佛子，我今为汝说，若诸佛不令此菩萨住如是智慧门者，是菩萨尔时毕竟则取涅槃，舍利益一切众生。以诸佛与此菩萨如是无量无边起智慧因缘故，于一念中所生智慧，比从初地已来，乃至竟第七地，百分不及一，千万亿分、百千万亿那由他，乃至无量无边、阿僧祇分不及一，乃至算数譬喻所不能及。所以者何？先以一身行道修集功德，今此地中，得无量身修菩萨道，以无量音声，以无量智慧、无量生处、无量清净国土、无量教化众生，供养给侍无量诸佛故，随顺无量佛法故，无量神通力故，无量大会差别故，无量身口意业，集一切菩萨所行道，以不动法故。<br>
            　　“佛子，譬如乘船欲入大海，未得大海，多用功力，或以手力；若至大海，不复用力，但以风力而去。若本功力，于大海中一日之行，于百千岁不能得及。诸佛子，诸菩萨摩诃萨亦如是，多集善根资粮，乘大乘船，到菩萨所行大智慧海，于须臾间，不施功力，能近一切诸佛智慧。本所施功，若一劫、若百千万劫，不能得及。<br>
            　　“诸佛子，菩萨摩诃萨得至第八地，从本方便慧生无功用心，在菩萨道思惟诸佛智慧势力，所谓：知世界生、世界灭、世界坏、世界成，知以何业因缘灭故世界坏，知以何业因缘集故世界成。是菩萨知地性小相，知地性大相，知地性无量相，知地性差别相，知水、火、风性小相、大相、无量相、差别相。知微尘细相，知微尘差别相，于一世界中所有微尘差别，皆悉能知。此一世界所有地，若干微尘，皆悉能知；若干水、火、风微尘，皆悉能知。知若干宝物斤两微尘，若干众生身微尘，世界中万物微尘差别。分别众生粗身、细身，从若干微尘生地狱身，从若干微尘生畜生身，以若干微尘生饿鬼身，以若干微尘生阿修罗身，以若干微尘生天身，以若干微尘生人身，皆悉了知。是菩萨入如是分别微尘智中，知欲界坏，知欲界成；知色界坏，知色界成；知无色界坏，知无色界成；知欲界、色界、无色界成坏；知欲界小相，知欲界大相，知欲界无量相，知欲界差别相；知色界、无色界小相、大相、无量相、差别相。如是知三界，是名菩萨教化众生助智明分，善知分别众生身，善观所应生处，随众生生处，随众生身而为受身。是菩萨现身遍满三千大千世界，随众生身各各差别，如日于一切水皆现其像，若二三千大千世界，三、四、五、十、二十、三十、四十、五十、百、三千大千世界，若千、若万、若百万、若千万、若亿、若百千万亿那由他世界，身遍其中；乃至无量无边、不可思议、不可说三千大千世界，身遍满其中，随众生身差别而为受身。是菩萨成就如是智慧，于一世界身不动摇，乃至不可说诸佛世界，随众生身，随所信乐，于诸佛大会而现身像。若于沙门会中，示沙门形色。婆罗门众中，示婆罗门形色。刹利众中，示刹利形色。居士众中，示居士形色。四天王众中，帝释众中，魔众中，梵天众中，示梵天形色；乃至阿迦贰吒天众中，示阿迦贰吒形色。以声闻乘度者，示声闻形色。以辟支佛乘度者，示辟支佛形色。以菩萨乘度者，示菩萨形色。以佛身度者，示佛身形色。<br>
            　　“诸佛子，所有不可说诸佛国中，随众生身信乐差别现为受身，而实远离身相差别，常住诸身平等。是菩萨知众生身，知国土身，知业报身，知声闻身，知辟支佛身，知菩萨身，知如来身，知智身，知法身，知虚空身。菩萨如是知众生深心所乐，若于众生身作己身，若于众生身作国土身、业报身、声闻身、辟支佛身、菩萨身、如来身、智身、法身、虚空身，若于国土身作己身、业报身乃至虚空身，若于业报身作己身乃至虚空身，若于己身作众生身、国土身、业报身、声闻身、辟支佛身、菩萨身、如来身、智身、法身、虚空身。是菩萨知众生集业身、报身、烦恼身、色身、无色身，诸佛国土小相、大相、垢相、净相、无量相、广相、倒相、平相、曲相、方相、方差别相，知业报身假名差别、声闻身假名差别、辟支佛身假名差别、菩萨身假名差别、如来身差别，菩提身、愿身、化身、受神力身、相好庄严身、势力身、意生身、福德身、智身、法身善分别。如实说诸身相，知诸法身平等不坏相，知虚空身无量相、周遍相、无形相。是菩萨善知起如是诸身，则得命自在、心自在、财物自在、业自在、生自在、愿自在、信解自在、如意自在、智自在、法自在。是菩萨得是菩萨十自在，即时为不可思议智者、无量智者、广智者、不可坏智者。菩萨随如是智慧毕竟常净，起无罪身业、口业、意业，身业随智行，口业随智行，意业随智行，般若波罗蜜为增上，大悲为首，善修方便，善起诸愿，善为诸佛神通所护，常不舍行利益众生智，悉知无边世界中差别事。<br>
            　　“诸佛子，举要言之，菩萨住无动地，身口意业所作，皆能集一切佛法。是菩萨到此地中，离一切烦恼故善住净心力中，心常不离道故善住深心力中，不舍众生故善住大悲力中，救一切世间故善住大慈力中，不忘所闻法故善住陀罗尼力中，分别选择一切佛法故善住一切乐说力中，行无边差别世界故善住神通力中，不舍一切菩萨所行故善住愿力中，修集一切佛法故安住波罗蜜力中，善起一切种智故安住如来力中。是菩萨得如是智力，示一切所作无有过咎。<br>
            　　“诸佛子，诸菩萨摩诃萨，此地不可坏故，名为不动地。智慧不转故，名为不转地。一切世间难测知故，名威德地。无家过故，名王子地。随意自在故，名菩萨生地。更不作故，名为成地。善择知故，名为究竟地。善发大愿故，名为变化地。不怀诸法故，名为胜处地。善修起先道故，名为无功力地。诸佛子，诸菩萨摩诃萨得如是智慧，名为得入佛境界，名为佛功德所照明，名为随佛威仪行趣向佛法，常为诸佛神力善护，常为四天王、释提桓因、梵天王等所奉迎，常为密迹金刚神之所侍卫，善能生诸深禅定，常能作无量诸身差别，于诸身中皆有势力，得大果报神通力，于无边三昧中得自在，能受无量记，随众生成就处，示成阿耨多罗三藐三菩提。是菩萨入如是大智慧，善通达诸法，常放大慧光明，度无障碍法性道，善知世间法道差别，能示一切诸功德随意自在，善解先际后际，能入回转魔道智中，入如来所行境界中，能于无边世界行菩萨道。以不转相故，是故此地名为不动。<br>
            　　“诸佛子，诸菩萨摩诃萨在不动地，善生禅定力故，常不离见无边诸佛，而不舍粗现供具供给诸佛。是菩萨于一一劫，一切世界中，见数百千万亿那由他无量无边阿僧祇佛，供养恭敬，尊重赞叹，具一切供养事而用供养，亲近诸佛，从诸佛受世间别异等诸法明。是人转深入如来法藏，问世间性差别事中无能尽者，乃至百千万亿劫说不可尽。又诸善根转胜明净，譬如成炼真金，巧匠杂宝作璎珞已，系四天下主颈，阎浮提人无能夺者。诸佛子，菩萨摩诃萨亦如是，住是无动地，诸善根转胜明净，一切声闻、辟支佛，乃至七地菩萨，所不能坏。菩萨住是地，以善分别智门故，智慧光明灭众生恼热。譬如，佛子，若千世界主大梵天王，能于一时流布慈心，满千世界，亦能放光遍照其中。诸佛子，菩萨摩诃萨亦如是，住无动地中，能放身光，照十万三千大千世界微尘数等世界众生；次能灭诸恼热，令得清凉。<br>
            　　“诸佛子，是名略说菩萨摩诃萨不动地。若广说者，无量劫数所不能尽。菩萨住是地中，多作大梵天王，主千世界，诸根猛利，与诸众生、声闻、辟支佛、菩萨波罗蜜道因缘，无有穷尽。说世间性差别中，无能坏者。所作善业，若布施、若爱语、若利益、若同事，皆不离念佛、念法、念诸菩萨伴，乃至不离念一切种智。常生是心：‘我当何时于众生中为首为尊？乃至于一切众生为依止者？’是菩萨若欲勤行精进，于须臾间，得百万三千大千世界微尘数诸三昧，乃至能示百万三千大千世界微尘数菩萨眷属；若以愿力神通自在，能过是数，若干百千万亿劫不可称计。”<br>
            　　尔时，金刚藏菩萨欲重明此义，而说偈言：</p>
            <p>　　“菩萨住七地，　慧方便已得，<br>
            　　　善集助道法，　大愿之所系。<br>
            　　　诸佛神力护，　善根悉成就，<br>
            　　　求于胜智故，　能入第八地。<br>
            　　　善集于福德，　而有深慈悲，<br>
            　　　离诸有量心，　心同如虚空。<br>
            　　　如所说法中，　心得决定力，<br>
            　　　如是得寂灭，　微妙无生忍。<br>
            　　　诸法从本来，　无生亦无灭，<br>
            　　　无相亦无出，　不失亦不行。<br>
            　　　诸法初中后，　与如无分别，<br>
            　　　无有心意行，　同若如虚空。<br>
            　　　成就如是忍，　无有诸戏论，<br>
            　　　得是不动地，　甚深寂灭行，<br>
            　　　一切诸世间，　不能得测量；<br>
            　　　一切诸心相，　皆悉已坏尽。<br>
            　　　菩萨住是地，　心识无分别，<br>
            　　　如入灭尽定，　无念想分别。<br>
            　　　犹如人梦中，　遽欲行渡水，<br>
            　　　觉则心廓然，　自知无所作。<br>
            　　　得是深忍已，　一切想念灭，<br>
            　　　亦如诸梵王，　无欲界烦恼。<br>
            　　　先以愿力护，　诸佛今劝言：<br>
            　　‘如是第一忍，　是诸佛职位！<br>
            　　　我等深智力，　无畏不共法；<br>
            　　　汝既无有此，　当加勤精进。<br>
            　　　汝今虽得灭，　一切烦恼火，<br>
            　　　当观诸世间，　烦恼常炽然。<br>
            　　　当念本所愿，　欲利诸众生，<br>
            　　　悉遍知诸法，　广度于一切。<br>
            　　　诸法实性相，　常住无变异，<br>
            　　　二乘亦得此，　不以得名佛。<br>
            　　　但以得无碍，　甚深微妙智，<br>
            　　　通达三世故，　乃得名为佛。<br>
            　　　是诸无等等，　天人所恭敬，<br>
            　　　开是众智门，　令入诸佛法。<br>
            　　　成就无边底，　无量妙智慧，<br>
            　　　先所行诸法，　不及今一念。’<br>
            　　　如是诸菩萨，　得妙智慧地，<br>
            　　　能在一念中，　身遍于十方。<br>
            　　　入是智慧门，　行道疾无碍，<br>
            　　　如行于大海，　风力令去疾。<br>
            　　　离诸功用心，　但在于智业，<br>
            　　　观十方世界，　成坏及与住。<br>
            　　　能知四大一，　亦知种种异，<br>
            　　　小大无量相，　种种诸差别。<br>
            　　　能数知三千，　大千界微尘，<br>
            　　　亦知众生身，　四大微尘数。<br>
            　　　诸天身众宝，　微尘数差别，<br>
            　　　皆悉遍照了，　余亦如是知。<br>
            　　　智慧因缘故，　心转得调柔，<br>
            　　　为利诸众生，　遍诸世界身。<br>
            　　　能于众生身，　而自作己身，<br>
            　　　及诸佛世界，　诸余种种身。<br>
            　　　如日月随风，　影现一切水，<br>
            　　　菩萨亦如是，　随顺智慧风，<br>
            　　　常住于法性，　湛然不移动，<br>
            　　　于净心众生，　各现其身像。<br>
            　　　随诸心所乐，　而现为受生，<br>
            　　　于诸人天会，　悉皆示其身。<br>
            　　　菩萨于因缘，　和合中自在，<br>
            　　　乃至能随意，　而为现佛身，<br>
            　　　众生国土身，　业报贤圣身，<br>
            　　　智身与法身，　知皆同平等。<br>
            　　　以是因缘故，　得如意神通，<br>
            　　　为令世欢喜，　而现种种身。<br>
            　　　能得于十种，　妙大自在智，<br>
            　　　所作随智行，　顺于慈悲心。<br>
            　　　诸佛所有法，　皆能善修习，<br>
            　　　住三净业中，　不动如须弥。<br>
            　　　能得大菩萨，　所有十种力，<br>
            　　　一切诸魔众，　皆所不能转。<br>
            　　　常为诸佛护，　释梵所敬礼，<br>
            　　　密迹金刚神，　常随而侍卫。<br>
            　　　菩萨得是地，　功德无有量，<br>
            　　　百千万亿劫，　说之不可尽。<br>
            　　　得近无数佛，　增益诸善根，<br>
            　　　如真金杂宝，　庄严在王颈。<br>
            　　　菩萨在是地，　多作大梵王，<br>
            　　　典领千国土，　功德富无量。<br>
            　　　能以三乘教，　而无有穷尽，<br>
            　　　慈心光普照，　破诸烦恼热。<br>
            　　　若欲于须臾，　能得百三千，<br>
            　　　大千世界数，　微尘诸三昧，<br>
            　　　能见十方佛，　其数亦如是；<br>
            　　　若以其愿力，　过是无有量。<br>
            　　　今已略解说，　第八地妙相，<br>
            　　　若广演说者，　千亿劫不尽。”</p>
<div class="jwbt-box"><div class="jwbt"><a name=j0101-13><a href="0101.htm#MENU-top">十住经卷第五</div></a></a>
<div class="jwbtbm"><a name=j0101-14><a href="0101.htm#MENU-top">妙善地第九</div></div></a></a>
<p>　　佛子演说此，　八地妙义时，<br>
            　　　以佛神力故，　震动无量国。<br>
            　　　一切智身出，　无量微妙光，<br>
            　　　遍照十方界，　众生得安乐。<br>
            　　　千万数菩萨，　住于虚空中，<br>
            　　　设众妙供养，　诸天所无有。<br>
            　　　大自在天王，　并及他化王，<br>
            　　　欢喜众妙供，　大海功德佛。<br>
            　　　天女数千万，　恭敬咸欢喜，<br>
            　　　同以微妙音，　歌叹佛功德：<br>
            　　“以佛神力故，　出如是妙法！<br>
            　　　善行寂灭者，　无有诸恶心，<br>
            　　　各在于其地，　善修菩萨行。<br>
            　　　利益世间故，　遍游于十方，<br>
            　　　示众以佛道，　心同空无碍。<br>
            　　　诸菩萨神力，　上妙供养具，<br>
            　　　胜十方人天，　福德之所致。<br>
            　　　佛子乐智者，　以此示佛力，<br>
            　　　于一国不动，　而现一切处，<br>
            　　　利益于世间，　如满月明净。<br>
            　　　灭一切音声，　语言诸想念，<br>
            　　　而以诸音声，　说法犹如响。<br>
            　　　随众生下劣，　其心厌没者，<br>
            　　　示说声闻道，　令出于众苦。<br>
            　　　随所有众生，　诸根少利者，<br>
            　　　乐于因缘法，　为说辟支佛。<br>
            　　　随所有利根，　利益众生者，<br>
            　　　有大慈悲心，　为说菩萨法。<br>
            　　　若无上大心，　决定乐大事，<br>
            　　　为示于佛身，　说无量佛法。<br>
            　　　譬如幻化师，　示种种身色，<br>
            　　　如是诸身相，　皆无有实事。<br>
            　　　如是诸佛子，　善知智慧术，<br>
            　　　能示一切行，　心离于有无。’<br>
            <br>
            　　　诸天女千万，　微妙音歌叹，<br>
            　　　如是歌叹已，　默然而视佛。<br>
            　　　又解脱月言：“佛子大会净，<br>
            　　　一心愿乐闻，　过八地正行。”</p>
            <p>　　金刚藏菩萨言：“佛子，诸菩萨摩诃萨，以如是无量智善观佛道，欲更求转胜深寂灭解脱，欲转胜思惟如来智慧，欲入如来深密法中，欲选择取不可思议大智慧，欲选择诸陀罗尼三昧重令清净，欲令诸神通广大，欲随顺世间差别行，欲修诸力、无畏、佛不共法无能坏者，欲顺行诸佛转法轮力，欲不舍所受大悲大愿，得入第九地。诸菩萨住此地中，如实知起善、不善、无记法行，知有漏无漏法行、世间出世间法行、思议不可思议法行、定不定法行、声闻辟支佛法行、菩萨道法行、如来地法行、有为法无为法行，随顺如是智慧，如实知菩提心所行难，知诸烦恼难、业难、诸根难、愿乐难、性难、志心难、深心难、生难、残气难、三聚差别难，知众生诸心差别相、心杂相、心轻转相、心坏不坏相、心无形相、心无边遍自在相、心清净差别相、心垢相、心无垢相、心缚相、心解相、心谄曲相、心质直相、心随道相，皆如实知。是菩萨知烦恼深相，知浅相，知烦恼心伴相、不离相，知使缠差别相，知是心相应不相应相，知是生时得果报相，知是三界中差别相，知爱痴见深入如箭相，知憍慢痴重罪相，知是三业因缘不断相，略说乃至如实知入八万四千烦恼行差别相。是菩萨知诸业善不善无记相、分别未分别相、心伴相、不离相、自然尽相、行道尽相、种相、集相、不失果报相、次第相、有报相、无报相、黑黑报相、白白报相、黑白黑白报相、非黑非白能尽业相，知业起处相、受业法别异相，知无量因缘起业相，知世间业、出世间业差别相、现报相、生报相、后报相、随诸业定相不定相，略说乃至如实知八万四千诸业差别相。是菩萨知诸根软中利差别相，知先际、后际别异相、不别异相，知上中下相，知烦恼伴相、不相离相，随诸乘定相、不定相、淳熟相未淳熟相，随心行相、易坏相、深取相、增上相、不可坏相、转相、不转相、三世差别相、深隐共生差别相，略说乃至如实知八万四千诸根差别相。是菩萨知众生诸欲乐软中利相，略说乃至如实知八万四千欲乐差别相。是菩萨知诸性软中利相，略说乃至如实知八万四千诸性差别相。是菩萨知深心软中利相，略说乃至如实知八万四千深心差别相。是菩萨分别知诸结使有伴，共心生、不共心生，心相应、心不相应，深入相，无始来随恼众生相；与一切禅定解脱神通相违，坚系缚，三界系，无量心而不现前，开诸业门而无所知，可对治相、无所有相、无定事相、不异圣道相、灭动相。是菩萨如实知诸生差别相，所谓地狱、畜生、饿鬼、阿修罗、人、天差别，色界、无色界差别，有想、无想差别；业是田，爱是水，无明是黑闇，覆识是种子，后身是生芽，名色共生而不相离，有痴爱相续相，欲生欲作欲爱，不离乐众生相，分别三界差别相，三有相续相，皆如实知。是菩萨如实知诸习气，若有余若无余，随所生处有习气，随共众生住有习气，随业烦恼有习气，善、不善、无记有习气，离欲有习气，随后身有习气，次第随逐有习气，深入道断相，持烦恼相，离则无法，皆如实知。是菩萨如实知众生定不定相、正定相、邪定相、不定相、邪见中邪定相、正见中正定相，离此二无定相。一一五逆是邪定相，五根是正定相；邪位是邪定，正位是正定，更不作故，离此二位，是不定相。深入邪聚有难得转相，令修无上道因缘相，不定聚、邪定聚众生守护相，皆如实知。<br>
            　　“佛子，诸菩萨摩诃萨随如是智，名为安住妙善地。菩萨住是地，知众生如是诸行差别相，随其解脱而与因缘。是菩萨知化众生法，知度众生法，如实知而为说法。声闻乘相、辟支佛乘相、菩萨乘相、如来地相如实知，随众生因缘而为说法，随心、随根、随欲乐差别而为说法，又随行处、随智慧处而为说法，知一切行处随而说法，随众生性深入难处而为说法，随道、随生、随烦恼、随习气转故说法，随乘令解脱故说法。是菩萨住此地中，为大法师，守护诸佛法藏，堕在大法师深妙义中，用无量慧、方便、四无碍智，起菩萨言辞说法。是菩萨常随四无碍智而不分别。何等为四？一、法无碍，二、义无碍，三、辞无碍，四、乐说无碍。是菩萨用法无碍智，知诸法自相；以义无碍智，知诸法差别；以辞无碍智，知无分别说诸法；以乐说无碍智，知诸法次第不断。复次，以法无碍智，知诸法无体性；以义无碍智，知诸法生灭相；以辞无碍智，知诸法假名，而不断假名说；以乐说无碍智，随假名不坏无边说。复次，以法无碍智，知现在诸法差别相；以义无碍智，知过去、未来诸法差别相；以辞无碍智，知过去、未来、现在诸法，以无分别说；以乐说无碍智，于一一世得无边法相故说。复次，以法无碍智，知诸法差别；以义无碍智，知诸法义差别；以辞无碍智，随诸言音而为说法；以乐说无碍智，随所乐解而为说法。复次，以法无碍智，以法智知诸法差别，以方便知诸法无差别；以义无碍智，以比智如实知诸法差别；以辞无碍智，以世智说诸法差别；以乐说无碍智，知善说第一义。复次，以法无碍智，知诸法一相不坏；以义无碍智，善入阴入界谛因缘法；以辞无碍智，一切世间之所归趣，以微妙音故；以乐说无碍，智所说转胜，能令众生得无边法明。复次，以法无碍智，知诸法无有分别摄在一乘；以义无碍智，入分别诸法差别门；以辞无碍智，能说诸乘无分别义；以乐说无碍智，以一法门说无边法明。复次，以法无碍智，能入一切菩萨行、智行、法行、随智行；以义无碍智，能分别说十地义差别；以辞无碍智，不分别说随顺诸地道；以乐说无碍智，说一切行无边相。复次，以法无碍智，知一切佛于一念中得菩提；以义无碍智，知种种时处差别；以辞无碍智，随诸佛得道事差别说；以乐说无碍智，于一句法无边劫说而不穷尽。复次，以法无碍智，知一切佛语、一切佛力、无所畏、不共法、大慈大悲、无碍智、转法轮等，随顺一切智；以义无碍智，随如来音声，出八万四千，随众生心、随根、随欲乐差别；以辞无碍智，以如来音声，不分别说一切诸行；以乐说无碍智，以诸佛智慧力，随众生所乐音声说。<br>
            　　“诸佛子，菩萨摩诃萨如是善知无碍智，安住第九地，名为得诸佛法藏，能为大法师，得众义陀罗尼、众法陀罗尼、起智陀罗尼、众明陀罗尼、善意陀罗尼、众财陀罗尼、名闻陀罗尼、威德陀罗尼、无碍陀罗尼、无边旋陀罗尼、杂义藏陀罗尼，得如是等百万阿僧祇陀罗尼，随应方便说，如是无量乐说差别门演法。是菩萨得如是无量陀罗尼门，能于无量诸佛所听法，闻已不忘；如所闻法能以无量差别门，为人演说。是菩萨于一佛所，以百万阿僧祇陀罗尼听受法，如从一佛听法，余无量无边诸佛亦如是。是菩萨于礼敬佛时，所闻法明门，非多学声闻得陀罗尼力，于十万劫所能受持。是菩萨得如是陀罗尼力、诸无碍智乐说力，以说法故，在于法座，遍三千大千世界众生，随意说法。是菩萨在法座上，唯除诸佛及受职菩萨，于一切中最为殊胜，心中得无量法明。是菩萨处于法座，或以一音，令一切大众悉得解了；即得解了，或以种种音声，令一切大众各得开解；即得开解，或以默然，但放光明，令一切大众各得解法；即得解法，或一切毛孔皆出法音，或三千大千世界所有色无色物皆出法音，或以一音周满世性悉令得解。是菩萨，三千大千世界所有众生一时问难，一一众生以无量无边音声差别问难，如一人所问，余者异问；是菩萨于一念中，悉受如是问难，但以一音皆令开解。如是二三千大千世界，三、四、五、十、二十、三十、四十、五十、若百三千大千世界、若千三千大千世界，若万、十万、百万、若亿三千大千世界，若十亿、百千万亿那由他，乃至不可说不可说三千大千世界，满中众生，广为说法时，承佛神力，能为众生广作佛事，倍复精勤，摄取如是智明。若于一毫末中，有不可说不可说世界微尘数大会，佛在此中而为说法，佛随若干众生心说法，令一一众生心中得若干无量诸法。如一佛，一切佛在大会中说法，皆亦如是。如一毛头，一切十方世界，皆亦如是。于是中应生大忆念力，于一念中从一切佛所，受一切法明而不失一句。如上大会满中众生听法，或于是中，以决定清净法明演说，令得开解。于一念中，令尔所众生皆得欢喜，何况若干世界中众生！是菩萨住是地中，善根转胜，昼夜更无余念，深入诸佛行处，常与一切佛会，深入菩萨解脱。菩萨随顺如是智，常见诸佛，而于一一劫中，无量无边百千万亿，以妙供具供养诸佛，于诸佛所种种问难，通达诸陀罗尼。是菩萨善根转胜明净！<br>
            　　“如是，佛子，如成炼金具足庄严，转轮圣王宝冠、若在璎珞，一切小王、四天下人，无能夺者。诸佛子，菩萨摩诃萨亦如是，住此妙善地中，诸善根转胜明净，无能坏者；声闻、辟支佛，及诸地菩萨，所不能坏。是菩萨善根转明，能照众生烦恼难处，照已还摄。佛子，譬如大梵王，三千大千世界一切所有难处，皆悉能照。菩萨亦如是，住是菩萨妙善地中，善根明净，照众生烦恼难处，照已还摄。<br>
            　　“诸佛子，是名略说菩萨摩诃萨第九菩萨妙善地。若广说，则无量无边劫不可得尽。菩萨摩诃萨住是地中，多作大梵王，典领三千大千世界，无有能胜。如实解义者，于自在中而得自在，善能宣说声闻、辟支佛、菩萨波罗蜜，众生问难无能穷尽。所作善业，若布施、若爱语、若利益、若同事，皆不离念佛、念法、念菩萨伴，乃至不离念一切种智。常生是心：‘我当何时于众生中为首为尊？乃至于一切众生中为依止者？’是菩萨若欲如是勤行精进，于一念中，得百万阿僧祇三千大千世界微尘数三昧，乃至能示百万阿僧祇三千大千世界微尘数菩萨眷属；若以愿力神通自在，复过是数，百千万亿那由他劫不可称说。”<br>
            　　尔时，金刚藏菩萨欲重明此义，而说偈言：</p>
            <p>　　“诸菩萨随顺，　无量深智力，<br>
            　　　第一最微妙，　一切世难知，<br>
            　　　利益众生者，　能至第九地，<br>
            　　　得入于诸佛，　秘密之藏处。<br>
            　　　得微妙最上，　三昧陀罗尼，<br>
            　　　广大神通力，　善入世间相。<br>
            　　　智慧力决定，　能观诸佛法，<br>
            　　　大愿悲心净，　得入第九地。<br>
            　　　顺行此上地，　持诸佛藏者，<br>
            　　　即能通诸法，　善不善无记，<br>
            　　　是有漏无漏，　世间出世间，<br>
            　　　是则可思议，　是不可思议。<br>
            　　　知法定不定，　三乘具足相，<br>
            　　　思惟分别此，　有为无为相，<br>
            　　　起知如是法，　破诸无明闇，<br>
            　　　随顺是智心，　则为第一妙。<br>
            　　　悉知诸众生，　崄难诸杂心，<br>
            　　　轻躁易转心，　无边自在心，<br>
            　　　烦恼深浅相，　心伴不离心，<br>
            　　　又知使缠相，　随顺相续有。<br>
            　　　知业种种杂，　各各差别相，<br>
            　　　因灭果不失，　通达如是事。<br>
            　　　又知于众生，　诸根软中利，<br>
            　　　广大差别等，　先际后际相，<br>
            　　　上中下差别，　及诸欲乐等，<br>
            　　　乃至能悉知，　八万四千种。<br>
            　　　世间性亦尔，　烦恼见难处，<br>
            　　　无始来不断，　诸心一切使，<br>
            　　　皆与心共行，　缚心难可断，<br>
            　　　知诸结使等，　但妄想分别，<br>
            　　　无有方处所，　亦无定事相，<br>
            　　　亦不离于身，　又亦难得知，<br>
            　　　禅定力能遮，　金刚道能断。<br>
            　　　又能知众生，　入六道差别，<br>
            　　　爱水痴闇覆，　业田识是种，<br>
            　　　生于后身芽，　名色共增长，<br>
            　　　无始生死来，　相续在三界。<br>
            　　　及知天龙等，　烦恼诸业心，<br>
            　　　若离于心者，　是则无所有。<br>
            　　　一切诸众生，　皆在三聚中，<br>
            　　　或没诸邪见，　或在于智道。<br>
            　　　菩萨住是地，　悉知众生心，<br>
            　　　诸根及欲乐，　种种差别等；<br>
            　　　深心善思惟，　随宜而说法，<br>
            　　　通达无碍智，　善以言辞说。<br>
            　　　菩萨为法师，　犹如师子王，<br>
            　　　牛王如山王，　安住无所畏；<br>
            　　　普于诸世界，　雨美甘露味，<br>
            　　　犹如大龙王，　能雨满大海。<br>
            　　　是菩萨善知，　法义辞无碍，<br>
            　　　善能随顺行，　具足乐说力；<br>
            　　　能得于百万，　阿僧祇总持；<br>
            　　　能受诸佛法，　如海受龙雨。<br>
            　　　菩萨得如是，　诸深妙清净，<br>
            　　　无量陀罗尼，　诸三昧力故，<br>
            　　　能于一念中，　得见无量佛，<br>
            　　　闻已净梵音，　演说妙法宝。<br>
            　　　是菩萨或教，　大千界众生，<br>
            　　　随心根所好，　说法令欢喜。<br>
            　　　如是等无量，　三千大千国，<br>
            　　　转深勤精进，　而作是思惟。<br>
            　　　或于一毛头，　无量佛说法，<br>
            　　　佛为种种人，　演说于妙法。<br>
            　　　是菩萨皆受，　如地受诸种，<br>
            　　　复作如是愿：　十方诸所有，<br>
            　　　国土中众生，　皆合为一会，<br>
            　　　应于一念中，　皆悉知其心，<br>
            　　　以一音说法，　悉令断疑网。<br>
            　　　菩萨住是地，　人天中法王，<br>
            　　　为大说法师，　随顺众生心。<br>
            　　　常于日夜中，　与诸佛共会，<br>
            　　　能住甚深妙，　寂灭智解脱。<br>
            　　　供养无量佛，　善根转明净，<br>
            　　　犹如转轮王，　真金严宝冠。<br>
            　　　光明照众生，　烦恼崄难处，<br>
            　　　如梵王光明，　照于大千界。<br>
            　　　菩萨住是地，　作三千大千，<br>
            　　　世界大梵王，　诸根悉猛利。<br>
            　　　善以三乘法，　示悟诸众生，<br>
            　　　所作诸善业，　皆顺于正念。<br>
            　　　能在一念中，　而得于无量，<br>
            　　　世界微尘数，　诸深妙三昧。<br>
            　　　得见十方佛，　微妙音说法，<br>
            　　　见佛大神力，　更发无量愿。<br>
            　　　如是第九地，　大智所行处，<br>
            　　　深妙难知见，　今已略说竟。”</p>
<div class="jwbt-box"><div class="jwbtbm"><a name=j0101-15><a href="0101.htm#MENU-top">法云地第十上</div></div></a></a>
<p>　　说诸大菩萨，　所行无上事，<br>
            　　　无数那由他，　首陀会诸天，<br>
            　　　于上虚空中，　心皆大欢喜，<br>
            　　　咸以恭敬心，　众妙供养佛。<br>
            　　　那由他菩萨，　欢悦无有量，<br>
            　　　烧诸奇妙香，　灭除诸烦恼。<br>
            　　　他化自在王，　与诸天大众，<br>
            　　　住在虚空中，　心皆大欢喜，<br>
            　　　咸以恭敬心，　种种设供养，<br>
            　　　各散众宝衣，　空中旋转下。<br>
            　　　无量亿天女，　诸根欣悦豫，<br>
            　　　于上虚空中，　敬心供养佛，<br>
            　　　同作无量亿，　那由他伎乐，<br>
            　　　于诸众物中，　皆出如是音：<br>
            　　“佛坐于此处，　悉遍于一切，<br>
            　　　十方国土中，　皆亦有佛现。<br>
            　　　无量亿种种，　相好庄严身，<br>
            　　　姝妙无有比，　充满于世界。<br>
            　　　于一毛孔中，　出无量光明，<br>
            　　　灭除于一切，　世间烦恼火。<br>
            　　　十方微尘数，　不可得计量，<br>
            　　　一毛孔光明，　亦复不可尽。<br>
            　　　各见有佛身，　以三十二相，<br>
            　　　八十好庄严，　转于无上轮；<br>
            　　　或见佛种种，　为众而说法；<br>
            　　　或见在兜率，　教化于诸天；<br>
            　　　或见从兜率，　来下处胞胎；<br>
            　　　或见初生时；　或见夜出家；<br>
            　　　或见坐道场，　而成无上道；<br>
            　　　或见转法轮；　或见入涅槃，<br>
            　　　于无量国土，　种种而示现，<br>
            　　　欲度众生故，　皆有如是事。<br>
            　　　譬如巧幻师，　善知于幻术，<br>
            　　　多示诸众生，　种种诸异身；<br>
            　　　如是佛慧中，　善巧于示现，<br>
            　　　变化一切身，　周遍诸世间。<br>
            　　　如诸法空寂，　先来无性相，<br>
            　　　同若如虚空，　大师亦如是。<br>
            　　　得入第一义，　微妙之性相，<br>
            　　　随于法性相，　示佛大神力。<br>
            　　　诸佛所行性，　一切诸众生，<br>
            　　　皆在是性中，　相可相同相。<br>
            　　　一切诸法等，　入在于第一，<br>
            　　　寂灭义趣中，　悉皆无有相。<br>
            　　　若欲得佛智，　应离诸想念，<br>
            　　　有无俱通达，　疾作天人师。”<br>
            <br>
            　　　诸天婇女众，　皆出如是等，<br>
            　　　千万种妙音，　寂然而观佛。<br>
            　　　解脱月菩萨，　见众皆寂然，<br>
            　　　请金刚藏言：“大名称佛子，<br>
            　　　菩萨从九地，　至于第十地，<br>
            　　　诸大神通力，　愿今为略说！”</p>
            <p>　　尔时，金刚藏菩萨言：“佛子，诸菩萨摩诃萨如是无量智慧，善修行佛道，乃至九地，善集诸白法，集无量助道法，大功德智慧所护，广行大悲，深知分别世间性差别，深入众生难处，至诸如来行处，念随顺如来寂灭行处，趣向诸佛力、无所畏、不共法等坚持不舍，得至一切智慧位。诸佛子，菩萨摩诃萨随行如是智，近佛位地，则得菩萨离垢三昧而现在前；又入法性差别三昧、庄严道场三昧、雨一切世间华光三昧、海藏三昧、海印三昧、虚空广三昧、观择一切法性三昧、随一切众生心行三昧、如实择一切法三昧、得如来智信三昧，如是等百万阿僧祇三昧皆现在前。是菩萨悉入此三昧，善知其中功用差别。最后三昧，名益一切智位。是三昧现在前时，大宝莲华王出，周圆如百万三千大千世界，一切众宝间错庄严，过一切世间所有，出世间善根所生，行诸法如幻性空慧所成，光明能照一切世界。大宝琉璃为茎，胜一切诸天所有，不可量栴檀王为台，大玛瑙宝为须，阎浮檀金光为叶，中有无量光明，一切妙宝皆在其内，宝网覆上，满十三千大千世界微尘数莲华为眷属。<br>
            　　“尔时，菩萨其身姝妙，称可华座。是菩萨得益一切智位三昧力故，身现在大莲华座上。即时诸眷属莲华上，皆有菩萨围绕之。一一菩萨坐莲华上，即得百万三昧，皆一心恭敬瞻仰大菩萨。是菩萨升莲华座时，十方现在一切世界皆大震动，一切恶道皆悉休息。光明普照十方世界，一切世界皆悉严净，皆得见闻一切诸佛大会。何以故？是菩萨坐大莲华座上，即时足下出百万阿僧祇光明，照十方阿鼻地狱等，灭众生苦恼。两膝上放若干光明，悉照十方一切畜生，灭除苦恼。脐放若干光明，照十方一切饿鬼，灭除苦恼。左右胁，放若干光明，照十方人身，安隐快乐。两手放若干光明，照十方诸天阿修罗宫殿。两肩放若干光明，照十方声闻人。项放若干光明，照十方辟支佛。口放若干光明，照十方世界诸菩萨身，乃至住九地者。白毫放若干光明，照十方得位菩萨身。一切魔宫隐蔽不现。顶上放百万阿僧祇三千大千世界微尘数光明，照十方诸佛大会，围绕世界十匝，住于虚空成光明网，高大明净，供养诸佛。如是供养，从初发心乃至九地菩萨所作供养，百分不及一，乃至百千万亿分不及一，乃至算数譬喻所不能及。是大光明网，胜十方世界所有华香、末香、烧香、涂香、衣服、幡盖、众宝璎珞、摩尼宝珠供养之具，以从出世善根生故。一一佛大会上，皆雨众宝，状如大云。若有众生，觉知如是供养者，当知皆是必定无上大道。如是诸光，雨大供养已，还绕诸佛大会十匝，入诸佛足下。尔时，诸佛及大菩萨，知某世界中，某甲菩萨摩诃萨，行如是道，成就受职。<br>
            　　“诸佛子，即时十方无边菩萨，乃至住九地者，皆来围绕，设大供养，一心恭敬瞻礼各得万三昧。诸得职菩萨摩诃萨，于金刚庄严胸出一大光，名破魔贼，有无量百千万光以为眷属，照十方世界，示无量神力，亦来入是大菩萨胸。此光明灭已，是菩萨即时得大势力，神通智慧百千万倍。诸佛子，尔时诸佛出眉间白毫相光，名益一切智位，有无量无边光明眷属，照一切十方世界无有遗余。十匝围绕一切世界，示于诸佛大神通力，劝进无量无边百千万亿诸菩萨。一切十方世界六种震动，灭除一切恶道苦恼，一切魔宫皆蔽不现，示一切诸佛得道之处，示一切诸佛大会庄严事，广大如法性，究竟如虚空。照明一切世界已，集在虚空，右绕示大神通庄严之事，入是菩萨顶上。其诸眷属光明，入诸眷属莲华菩萨顶上。即时诸菩萨，各得先所未得十千三昧。是光明入此菩萨顶，如一佛光，一切佛光皆亦如是。一切十方佛光明，入是菩萨顶时，名为得职，名为入诸佛境界，为具佛十力，当堕在佛数。<br>
            　　“诸佛子，譬如转轮圣王长子，大夫人所生，成就转轮王相。转轮圣王，令子在白象宝阎浮檀金座上，取四大海水，上张罗幔种种庄严，幢幡伎乐，执金钟香水灌子顶上，即名为灌顶。大王具足转十善道故，得名转轮圣王。诸佛子，菩萨摩诃萨亦如是，受职时，诸佛以智水灌是菩萨顶，名灌顶法王，具足佛十力故，堕在佛数。诸佛子，是名诸菩萨摩诃萨大智慧职。以是职故，诸菩萨摩诃萨，受无量百千亿万苦行难事。是菩萨得是职已，住菩萨法云地，无量功德智慧转增。诸佛子，菩萨住是法云地，如实知集欲界、集色界、集无色界，如实知集世间性、集众生性、集识性、集有为性、集无为性、集虚空性、集法性、集涅槃性、集邪见诸烦恼性，如实知诸世间行法还法，如实知集声闻道、集辟支佛道、集菩萨道、集诸佛力无畏不共法、集色身法身、集一切智慧，如是集得佛道、集转法轮、集示灭度。举要言之，如实知示集一切法差别。是菩萨以如是智慧，随顺菩提行，如实转深入，知众生化、业化、烦恼化、诸见化、世性化、法性化、声闻化、辟支佛化、菩萨化、如来化、一切化、分别无分别化，皆如实入。是菩萨尔时如实知佛力所持，如实知法处持，如实知业持、烦恼持、时持、愿持、先世持、行持、劫寿持、智持。是菩萨住十地中，诸佛所有微细行智，所谓细微生死智、细微世智、细微出家智、细微得道智、细微神力自在智、细微转法轮智、细微持寿命智、细微示涅槃智、细微法久住智，如是等细微智皆如实知。又诸佛密处，所谓身密、口密、意密、筹量时非时密、与菩萨受记密、摄伏众生密、诸乘差别密，八万四千诸根差别密、业如实所作密、行密、得菩提密，如是等密皆如实知。是菩萨诸佛所有入劫智，所谓一劫摄阿僧祇劫，阿僧祇劫摄一劫，有数摄无数，无数摄有数，一念摄无量世，无量世摄一念，劫摄非劫。非劫摄劫，有佛劫摄无佛劫，无佛劫摄有佛劫，过去、未来劫摄现在劫，现在劫摄过去、未来劫，未来、过去劫摄现在劫，现在劫摄未来、过去劫，长劫摄短劫，短劫摄长劫，诸劫摄想，皆如实知。是菩萨诸佛所入毛道智，若入微尘智，若国土智、身心智、得道智，若众生身心得道智，若众生行智、得道智、遍行佛道智、顺行示智、逆行示智、不可思议智，世间能知、声闻能知、辟支佛能知、菩萨能知，有不能知但如来能知，皆如实入。<br>
            　　“诸佛子，诸佛智广大无量无边，菩萨住是地，则能得入如是智慧。诸佛子，是菩萨摩诃萨随是地行，得菩萨不可思议解脱，得菩萨无碍解脱、净行解脱、普门明解脱、如来藏解脱、随无碍论解脱、入三世解脱、法性藏解脱、解脱明解脱、离差别解脱。诸佛子，是菩萨十解脱为首，如是等无量无边百千万亿阿僧祇解脱皆于此地得，得百千万无量阿僧祇三昧、百千万无量阿僧祇陀罗尼、百千万无量阿僧祇神通，亦复如是。是菩萨成就如是智慧，随顺于菩提，成就无量念力，能于一念顷至十方无量佛所，受无量法明、无量法雨，皆能受持。譬如娑伽罗龙王，所澍大雨，唯除大海，余地不能堪受。诸佛子，菩萨摩诃萨亦如是，受大法雨故，能入如来密处。是大法雨，一切众生声闻、辟支佛皆不能受，从初地乃至九地菩萨亦不能受持，唯此菩萨摩诃萨住法云地，悉能受持。诸佛子，譬如大海，一龙王起大云雨，皆能堪受。若二龙王，三、四、五、十、二十、三十、四十、五十、若百龙王，若千、若万、若亿、若百亿、若千万亿那由他龙王，乃至无量无边大龙王起云所雨，一时澍下，皆能受持。所以者何？大海是无量器故。诸佛子，菩萨摩诃萨亦如是，住法云地，于一佛所，能受大法明雨；二佛、三、四、五十、百千万亿，乃至无量无边、不可称、不可说、无有限、过诸算数，于一念中，皆能堪受如是诸佛大法云雨，是故此地名法云地。”<br>
            　　问言：“佛子，是菩萨于一念中，为能堪受几所佛法明大雨？”<br>
            　　答言：“不可以算数所知，但以譬喻可说。”<br>
            　　“诸佛子，譬如十方所有不可说百千万亿那由他世界中微尘，尔所微尘世界中众生，假使皆得闻持陀罗尼，为佛侍者，为大声闻，多闻第一。譬如金刚莲华上佛，有大择比丘，多闻第一。其一众生，成就如是多闻之力，余若干众生皆亦如是。其一人所受法，第二人不重受，如是一切各各不同。诸佛子，于意云何？是一切众生，受持多闻力，为多不？”<br>
            　　答言：“无量。”<br>
            　　“诸佛子，我今当为汝说。是菩萨住此法云地，于一念一时，于一佛所，能堪受三世法性藏，名曰大法明雨；上一切众生多闻之力，比此百分不及一，千分、万分、千万亿那由他，乃至算数譬喻，所不能及。如一佛所闻，十方若干世界所有微尘诸佛，皆能堪受大法明雨。复能过此，无量无边，于一念一时，悉能堪受大法明雨，是故名为法云地。</p>
<div class="jwbt-box"><div class="jwbt"><a name=j0101-16><a href="0101.htm#MENU-top">十住经卷第六</div></a></a>
<div class="jwbtbm"><a name=j0101-17><a href="0101.htm#MENU-top">法云地第十下</div></div></a></a>
<p>　　“复次，佛子，菩萨摩诃萨住是大法云地，自从愿力生大慈悲，放大法雷音，诸通明无畏以为电光，发大智慧以为疾风，大福德善根以为密云，现种种身色为杂色云，说法降魔以为雷音，一念一时，能于上所说微尘世界，皆悉周普无有遗余，复过此数，以雨善法甘露法雨故，灭众生随心所乐、无明所起烦恼尘焰，是故名为法云地。复次，诸佛子，菩萨摩诃萨住是法云地，于一世界中，从兜率天上来下，乃至示大涅槃一切佛事，随所度众生皆现神力。若二三千世界，乃至如上微尘数世界，又复过是百千万亿阿僧祇世界，从兜率来下，乃至示大涅槃一切佛事，随所度众生皆现神力。是菩萨住在此地，于智慧中得上自在力，善择大智慧，或以狭国为广、广国为狭，或以垢国为净，如是一切世间性皆有神力。是菩萨或于一微尘中，有一三千大千世界铁围山川而不迫隘；或二、三、四、五、十、二十、三十、四十、五十、若百、若千、万亿无量，不可说不可说世界诸庄严事，皆示入一微尘。若以一世界庄严事，示不可说不可说世界。或以乃至不可说不可说世界众生，置一世界中亦不迫隘。或以一世界众生，置不可说不可说世界中。或以不可说不可说世界，示著一毛头而不恼众生。或于一毛中，示一切佛神通力庄严之事。或以十方所有不可说不可说世界微尘，于一念中现如是等身。于一身中示若干无量手，以此手勤心供养十方诸佛，以一一手捉恒河沙等莲华聚以散诸佛，涂香、杂香、末香、衣服、幡盖宝物，亦复如是。一切庄严之具，皆以手执供养诸佛，于一一身皆亦如是。又一一身化有尔所尘数头，于一一头有尔所尘数舌，以是神力赞叹诸佛。如是等事，于念念中遍满十方，于念念中以神通力，于无量世界示得佛道，转于法轮，乃至大般涅槃。于三世中，以神通力示现无量身。于自身中，现佛无量无边佛土庄严事。于自身中，示一切世界成坏事。或令一切诸风皆于一毛孔出，而不恼众生。或欲以无量无边世界为一海水，此海水中作大莲华，形色光明，遍照无量无边世界，于中示得菩提庄严妙事，乃至示得一切种智。自身中所有一切光明，摩尼宝珠、电光、日、月、星宿诸光明，乃至十方世界所有光明诸物，皆于身中现。以口嘘气，能令一切十方无量无边世界震动，而不令众生有惊畏想。示十方世界水劫尽、风劫尽、火劫尽，而众生身随意庄严。或欲于自身示作如来身，如来身作自身，如来身作己佛国，己佛国作如来身。诸佛子，菩萨摩诃萨在此菩萨法云地，神变如是，又余无量神力自在奇异示现。”<br>
            　　尔时，会中有诸菩萨，天、龙、夜叉、乾闼婆、阿修罗、迦楼罗、紧那罗、摩睺罗伽、释提桓因、梵天王、四天王、自在天子、净居天等，各作是念：“若菩萨神通力、智慧力，如是无量无边，佛复云何？”<br>
            　　尔时，解脱月菩萨摩诃萨知大众心所念，问金刚藏菩萨言：“佛子，今诸大众皆有所疑，闻是菩萨大神通智慧力，堕在疑网。汝今当断一切疑惑，示菩萨神通庄严妙事。”<br>
            　　即时金刚藏菩萨，入一切佛国体性三昧。时诸大众，天、龙、夜叉、乾闼婆、阿修罗、迦楼罗、紧那罗、摩睺罗伽、释提桓因、梵天王、护世天王、自在天子、净居天等大众，皆自见知入金刚藏菩萨身中。于其身内，见有三千大千世界庄严众事，若满一劫说不可尽。于中见佛道场树，其茎周围十万三千大千世界，高百万三千大千世界，覆荫三千亿三千大千世界，称树高广。有师子座，其座上有佛，号一切智王如来。一切大众，咸皆见佛坐在座上。其中所有庄严上妙供养之具，满一劫说亦不可尽。金刚藏菩萨示现如是大神力已，还令大众各在本处。尔时，一切众会生希有想，默然一心观金刚藏菩萨。<br>
            　　尔时，解脱月菩萨问金刚藏菩萨言：“佛子，甚为希有！是三昧有大势力。是三昧者，名为何等？”<br>
            　　答言：“是三昧者，名为一切佛国体性。”<br>
            　　问言：“是三昧所有势力，为齐几所？”<br>
            　　答言：“佛子，若菩萨摩诃萨善修成是三昧力者，能以如是无量恒河沙世界微尘数三千大千世界，于身中现，复过是数。佛子，菩萨摩诃萨在此法云地，得如是诸菩萨三昧，无量无边百千万亿。以是故，此菩萨住是地中，身身业，难可测知；口口业，难可测知；意意业，难可测知；神力自在，难可测知；观三世法，难可测知；诸三昧行入，难可测知；智力，难可测知；游戏诸解脱，难可测知；变化所作，神力所作，势力所作，难可测知，略说乃至举足下足，乃至小王子菩萨，住妙善地者，不能测知。诸佛子，菩萨法云地，如是无量，今已略说。若广说者，无量无边阿僧祇劫，不能得尽。”<br>
            　　问言：“佛子，若菩萨行处力神通力如是者，佛行处力、神通力复云何？”<br>
            　　答言：“佛子，譬如有人取四天下中二三块土，作是言：‘无边世界地性，为多此耶？’汝所问者，我谓如是。如来无量智慧，云何以菩萨智慧而欲测量？诸佛子，如人取四天下中少地性，余在极多；诸菩萨法云地，于无量劫但可说耳，何况如来地！诸佛子，我今唱说，令汝知之，佛现在为证。如一一方，无量无边世界微尘等诸佛世界，十地菩萨皆满其中，譬如稻麻丛林。是诸菩萨有无量无边业，修习菩萨功德智慧禅定，于如来功德智慧力，百分不及一，百千万亿分不及一，乃至算数譬喻所不能及。诸佛子，是菩萨随如是智慧，顺如来身口意，亦不舍诸菩萨三昧，而勤心供养诸佛，于一一劫以一切粗现供养具，供养无量无边诸佛，而能具受诸佛神力，转复明胜。是菩萨于法性问难，无能胜者，乃至无量无边百千万亿劫不可穷尽。<br>
            　　“佛子，譬如大金师，善治此金为庄严物，以无上摩尼宝珠间错其中，安置自在天王颈上。其余诸天，无能夺者。又诸天人庄严之具，无能及者。诸佛子，菩萨住十地中，智慧功德善根，从初地至九地，诸菩萨摩诃萨所不能及。菩萨住是地中，得大智照明故，能随顺一切智慧，其余智慧之明所不能坏。譬如，佛子，大自在天王光明，一切生处众生光明所不能及，能令众生身心凉冷。诸佛子，菩萨摩诃萨亦如是，住是法云地中智慧光明，一切声闻、辟支佛所不能及，从初地乃至九地菩萨摩诃萨亦不能及。是菩萨住是地中，能令无量众生住一切智道。<br>
            　　“诸佛子，菩萨摩诃萨住是地中，诸十方佛为说智慧，令通达三世正知法性相，以智普覆一切世间，照一切世间性，大悲大慈普覆一切众生，正遍见知一切诸法。举要言之，具足为说，至一切智道。佛子，是名菩萨摩诃萨第十菩萨法云地。菩萨摩诃萨住是地中，多作摩醯首罗天王，智慧明达，善说声闻、辟支佛、菩萨波罗蜜，于法性中有问难者，无能令尽。所作善业，若布施、若爱语、若利益、若同事，皆不离念佛、念法、念菩萨伴、念菩萨行、念诸波罗蜜、念诸地行，不离念十力、念无所畏、念不共法，乃至不离念具足一切种智。常作是念：‘我当何时于众生中为首、为胜、为大、为妙、为上、为无上、为导、为将、为师、为尊？乃至于一切众生中为依止者？’若欲如是勤行精进，于一念中，得无量百千万亿那由他不可说不可说世界微尘数三昧，乃至示尔所微尘数菩萨眷属；若以愿力神通自在，复过是数，所谓诸行上妙供具，信解起业若身、若口、若光明、若诸根、若如意、若音声、若行处，乃至若干百千万亿劫不可称数。<br>
            　　“诸佛子，是名菩萨摩诃萨地次第顺行趣向一切种智。佛子，譬如从阿耨达池，四河流出，满足四天下，转增无有穷尽，乃入大海。诸佛子，菩萨摩诃萨亦如是，从菩萨出于善根大愿之水，以四摄法满足众生而不穷尽，转更增长乃至一切种智。诸佛子，是诸菩萨十地，因佛智故而有差别。譬如因大地故有十大山王。何等为十？所谓雪山王、香山王、轲梨罗山王、仙圣山王、由乾陀罗山王、马耳山王、尼民陀罗山王、斫迦婆罗山王、众相山王、须弥山王。佛子，如雪山王，一切药草集在其中，取不可尽。诸佛子，菩萨摩诃萨亦如是，住在菩萨欢喜地，一切世间经书伎艺、文颂咒术集在其中，无有穷尽。诸佛子，如香山王，一切诸香聚在其中，而不可尽。菩萨摩诃萨亦如是，住菩萨离垢地中，持戒头陀威仪助法集在其中，无有穷尽。诸佛子，如轲梨罗伽山王，但以宝成，集诸妙华，取不可尽。诸佛子，菩萨亦如是，住于明地，集一切世间禅定、神通、解脱三昧门不可尽。诸佛子，如仙圣山王，但以宝成，多有五神通圣人，不可穷尽。诸佛子，菩萨摩诃萨亦如是，住菩萨焰地中，集令众生入道因缘，种种问难，不可穷尽。诸佛子，如由乾陀罗山王，但以宝成，集夜叉大神、夜叉罗刹众不可穷尽。诸佛子，菩萨亦如是，住菩萨难胜地中，集一切自在如意神通，说不可尽。诸佛子，如马耳山王，但以宝成，集众妙果，取不可尽。诸佛子，菩萨摩诃萨亦如是，住现前地中，集深因缘法，说声闻果，不可穷尽。诸佛子，如尼民陀罗山王，但以宝成，集诸一切大力龙神，不可穷尽。诸佛子，菩萨摩诃萨亦如是，住菩萨远行地中，集种种方便智慧，说辟支佛道，不可穷尽。诸佛子，如斫迦婆罗山王，但以宝成，集心自在者，不可穷尽。诸佛子，菩萨摩诃萨亦如是，住无动地，集一切菩萨自在道，说世间性，不可穷尽。诸佛子，如众相山王，但以宝成，集大神力诸阿修罗，无有穷尽。诸佛子，菩萨亦如是，住菩萨妙善地中，集转众生行智，说世间相，不可穷尽。诸佛子，如须弥山王，但以宝成，集诸天神，无有穷尽。诸佛子，菩萨亦如是，住法云地中，集如来十力、四无所畏，说诸佛法，不可穷尽。诸佛子，是十宝山同在大海，因大海水有差别相。诸菩萨摩诃萨十地亦如是，同在佛智，因一切智故有差别相。<br>
            　　“诸佛子，譬如大海，以十相故数名大海，无有能坏。何等为十？一、渐次深，二、不共死尸宿，三、余水失本名，四、一味，五、多宝聚，六、极深难入，七、广大无量，八、多有大身众生依住，九、不过常限，十、能受一切大雨无有盈溢。诸佛子，诸菩萨行亦如是，以十因缘故，得名无有能坏。何等为十？欢喜地中，渐次生坚固愿；离垢地中，不与破戒者共宿；明地中，舍诸世间假名；焰地中，于佛所得一心不坏信净；难胜地中，生世间无量方便神通，起世间事；现前地中，观甚深因缘法；远行地中，以广大心善择诸法；无动地中，能起大庄严事示现；妙善地中，能得深解脱，通达世间行，如实不过；法云地中，能受一切诸佛大法明雨。<br>
            　　“诸佛子，譬如大摩尼宝珠，有十事能与众生一切宝物。何等为十？一、出大海，二、巧匠加治，三、转精细，四、除其垢秽，五、以火炼治，六、众宝庄严，七、贯以宝缕，八、置在琉璃高柱，九、光明四照，十、随王意雨众宝物。诸佛子，菩萨摩诃萨发菩提心宝，亦有十事。何等为十？一、初发心布施离悭，二、修持戒头陀苦行，三、以诸禅定解脱三昧令转精妙，四、以道行清净，五、练以方便神通，六、以深因缘法庄严，七、以种种深方便智慧贯穿，八、置以神通自在幢上，九、观众生行放多闻智慧光明，十、诸佛授智职，尔时于一切众生能为佛事，堕在萨婆若数。诸佛子，是诸菩萨所行，集一切智慧功德法门品，若不深种善根者，不能得闻。”<br>
            　　问言：“若得闻者，是人为得几许福？”<br>
            　　答言：“随诸佛所有智慧慧力，如是发萨婆若心，所缘摄福德；是人得闻此法门，所得福德亦复如是。何以故？若无菩萨心，闻是法门，不能信解受持，何况以身修习能成是事？诸佛子，以是故当知，是人随顺一切种智，得闻信解受持修行。”<br>
            　　说是经时，以佛神力，十方世界十亿佛国微尘数世界，六种十八相动，又法应震动。诸天雨华，如云而下，雨诸香、璎珞、天宝衣、天幡盖、天宝物、天庄严身具，雨天伎乐歌颂。而下更有大音，赞叹十地殊胜之事。此他化自在天王宫，四天下中，如是十方一切世界周遍，皆说十地经。<br>
            　　以佛神力故，十方过十亿佛国微尘数世界，有十亿佛国微尘数诸菩萨来，遍满十方虚空，皆作是言：“善哉！善哉！金刚藏。佛子，善说诸菩萨摩诃萨住诸地相。佛子，我等皆亦名金刚藏，从金刚德世界，金刚憧佛所来。所经历处皆说是经，众会亦如是，言辞亦如是，义趣亦如是，不增不减。佛子，我等以佛力故，到此大众，来证是事。诸佛子，如我等来至此众，如是十方一切世界，一一世间种性，四天下上他化自在天王宫摩尼宝殿，皆有十亿佛国微尘数菩萨，往为作证。”<br>
            　　尔时，金刚藏菩萨观察十方，观一切大众，观深法性，赞叹助发萨婆若心，示众生菩萨大力，欲净诸菩萨行，摄一切众生，随顺萨婆若，除一切世间之垢，与诸众生一切种智因缘，示不可思议智慧庄严妙事，说一切菩萨功德差别相，欲令此义转胜明显示众生故，承佛神力，而说偈言：</p>
            <p>　　“诸菩萨所行，　乐于善寂灭，<br>
            　　　其心无所著，　犹若如虚空。<br>
            　　　除贪恚痴垢，　安住道智中，<br>
            　　　如是无上行，　愿乐欲听闻。<br>
            　　　如是诸菩萨，　在于无量劫，<br>
            　　　勤心常修习，　万亿种善根，<br>
            　　　供养无量佛，　辟支阿罗汉，<br>
            　　　为利众生故，　乃生菩提心。<br>
            　　　精勤持戒行，　头陀除罪垢，<br>
            　　　修善忍转妙，　惭愧威德满，<br>
            　　　福慧因缘故，　高胜心明净，<br>
            　　　深乐于佛智，　同佛生菩提。<br>
            　　　供养于一切，　十方三世佛，<br>
            　　　如虚空等国，　悉皆令清净，<br>
            　　　一切法平等，　善悉通达故，<br>
            　　　为度一切众，　生于菩提心。<br>
            　　　诸菩萨如是，　生是无量心，<br>
            　　　至于欢喜地，　息恶乐布施。<br>
            　　　得诸本愿力，　慈悲心偏多，<br>
            　　　深行十善道，　能到离垢地。<br>
            　　　戒闻功德富，　慈心愍世间，<br>
            　　　永离诸垢秽，　深心常清净，<br>
            　　　普观诸世间，　三毒火炽然，<br>
            　　　如是之大士，　能入三明地。<br>
            　　　观三界皆空，　无常亦如病，<br>
            　　　如痈如疮箭，　百种苦常然，<br>
            　　　见诸有为过，　贪著佛功德，<br>
            　　　得佛智明焰，　得入于焰地。<br>
            　　　成就于念慧，　得至道智中，<br>
            　　　在此地供养，　百千种诸佛，<br>
            　　　常能思惟念，　诸佛无量德，<br>
            　　　得入于一切，　世间难胜地。<br>
            　　　能以慧方便，　种种而示现，<br>
            　　　诸有所为作，　以利于世间，<br>
            　　　供养于诸佛，　作益众生事，<br>
            　　　无生法在前，　得入现前地。<br>
            　　　菩萨诸所行，　一切世难知，<br>
            　　　常无有我心，　离有亦离无，<br>
            　　　诸法先空寂，　十二缘故行，<br>
            　　　善了此微细，　能入远行地。<br>
            　　　行慧方便等，　得法寂灭相，<br>
            　　　如是之大士，　难知难可及，<br>
            　　　为欲令世间，　得善寂灭故，<br>
            　　　还起修诸行，　种种福德事，<br>
            　　　普入于众生，　种种心行处，<br>
            　　　如是能得入，　等空不动地。<br>
            　　　大智诸菩萨，　悉善能具行，<br>
            　　　种种诸智业，　得十自在力，<br>
            　　　能以无有量，　无边限诸身，<br>
            　　　普现十方界，　而为说妙法，<br>
            　　　善达世间性，　及诸众生性，<br>
            　　　如是大慈悲，　能入妙善地。<br>
            　　　第一妙净智，　善观诸世间，<br>
            　　　缕练烦恼业，　深曲险难处，<br>
            　　　为度是等故，　得诸佛法藏，<br>
            　　　善说第一义，　悉无所违错。<br>
            　　　如是次第行，　具足诸善法，<br>
            　　　乃至到九地，　所修集福慧，<br>
            　　　欲得诸佛力，　第一深妙利，<br>
            　　　乃于一切佛，　能得受智职。<br>
            　　　先得无数定，　智行极广大，<br>
            　　　末后得难坏，　诸智职三昧。<br>
            　　　若能得如是，　一切职三昧，<br>
            　　　一切宝庄严，　大莲华即出。<br>
            　　　菩萨称莲华，　现身坐其上，<br>
            　　　余华诸菩萨，　咸共一心视。<br>
            　　　尔时大菩萨，　从身放无量，<br>
            　　　百千亿光明，　灭诸世间苦。<br>
            　　　然后顶上出，　百千亿光明，<br>
            　　　普照十方界，　诸佛大会众。<br>
            　　　于上虚空中，　化成光明网，<br>
            　　　供养诸佛已，　入诸佛足下。<br>
            　　　时诸一切佛，　及诸大菩萨，<br>
            　　　各知其菩萨，　得受于智职。<br>
            　　　如是一切佛，　报以眉间光，<br>
            　　　名曰一切职，　入此菩萨顶。<br>
            　　　一切无量佛，　与此菩萨职，<br>
            　　　犹如转轮王，　假授太子位。<br>
            　　　时诸十方界，　普皆大震动，<br>
            　　　乃至阿鼻等，　诸苦皆除灭。<br>
            　　　菩萨为一切，　智慧得是职，<br>
            　　　如是名为到，　无上法云地。<br>
            　　　住于是地中，　智慧无边限，<br>
            　　　善知度一切，　世间诸因缘。<br>
            　　　入色无色法，　欲色无色界，<br>
            　　　能知众生性，　国土性法性。<br>
            　　　又能入可数，　不可数法中，<br>
            　　　乃至能观择，　虚空无量性。<br>
            　　　入此地悉具，　菩萨变化事，<br>
            　　　诸佛威神力，　微细智密事。<br>
            　　　又能悉通达，　一切诸劫数，<br>
            　　　于一毛端中，　观见世间性。<br>
            　　　一切诸如来，　于此无上地，<br>
            　　　初生及出家，　得道转法轮，<br>
            　　　示入于涅槃，　皆随顺于智，<br>
            　　　寂灭妙解脱，　悉于此地得。<br>
            　　　此地诸大士，　忆念力大故，<br>
            　　　诸佛大法雨，　皆悉能受持。<br>
            　　　譬如大海水，　能持龙王雨，<br>
            　　　诸佛大法雨，　菩萨受亦尔。<br>
            　　　若于一佛所，　一时听受法；<br>
            　　　十方无量土，　微尘数众生，<br>
            　　　皆得闻总持，　成于声闻乘，<br>
            　　　不如是菩萨，　算数所不及。<br>
            　　　大智慧力故，　及生大愿力，<br>
            　　　能于一念中，　遍满无量国，<br>
            　　　雨甘露法水，　灭诸烦恼火，<br>
            　　　是故诸佛名，　此地为法云。<br>
            　　　大士住此地，　供养诸佛具，<br>
            　　　过诸天所有，　普示大神力。<br>
            　　　示众转胜力，　过是数无量；<br>
            　　　若人欲思量，　迷闷不能解。<br>
            　　　大智住此地，　举足下足事，<br>
            　　　及余诸菩萨，　乃至于九地，<br>
            　　　皆悉不能知，　何况余众生，<br>
            　　　三世诸声闻，　及与辟支佛？<br>
            　　　住此诸佛示，　一切智慧事，<br>
            　　　亦与令通达，　三世无碍智，<br>
            　　　亦示法性寂，　亦示种种变。<br>
            　　　一切诸世界，　所有众生类，<br>
            　　　所行一切法，　深微隐妙事，<br>
            　　　一切佛功德，　次第示令知。<br>
            　　　菩萨住此地，　能以大供具，<br>
            　　　供养十方佛，　遍满一切方；<br>
            　　　一切诸世间，　所有众生类，<br>
            　　　其余诸供具，　皆所不能及。<br>
            　　　智者住此地，　皆能破一切，<br>
            　　　无明诸闇冥，　开示以佛道。<br>
            　　　如自在天王，　光灭众热恼，<br>
            　　　佛子智光明，　灭众恼亦尔。<br>
            　　　住是地皆作，　三界自在王，<br>
            　　　通达诸智慧，　善以三乘化，<br>
            　　　能于一念中，　得无量三昧，<br>
            　　　能见十方佛，　其数亦如是。”<br>
            <br>
            　　　金刚藏菩萨，　告诸大士言：<br>
            　　“我今略解说，　十地妙行已；<br>
            　　　若广演说者，　千亿劫不尽！<br>
            　　　是则名清净，　诸大菩萨地。<br>
            　　　为得佛智故，　住于此地中，<br>
            　　　安住不移动，　犹如大山王。<br>
            　　　初地具一切，　经书诸伎术，<br>
            　　　犹如雪山王，　积聚众药草。<br>
            　　　持戒及多闻，　在于二地中，<br>
            　　　犹如香山王，　集诸一切香。<br>
            　　　如轲梨罗山，　多积诸宝华，<br>
            　　　明地集闻智，　其喻亦如是。<br>
            　　　焰地多积聚，　道法宝不坏，<br>
            　　　如仙圣山中，　善寂人不少。<br>
            　　　五地诸神通，　无能得及者，<br>
            　　　如由乾陀山，　夜叉神不少。<br>
            　　　六地善分别，　诸果无穷尽，<br>
            　　　犹如马耳山，　诸果无有量。<br>
            　　　七地中大慧，　无有能及者，<br>
            　　　如尼民陀山，　诸龙王不少。<br>
            　　　住于八地中，　自在智无量，<br>
            　　　如斫迦罗山，　多心自在者。<br>
            　　　九地心清净，　说法无障碍，<br>
            　　　犹如众相山，　阿修罗不少。<br>
            　　　十地中诸佛，　功德无穷尽，<br>
            　　　如须弥山王，　多诸天神众。<br>
            　　　又复初地中，　发于广大愿；<br>
            　　　二地持戒品；　三地行功德；<br>
            　　　第四地专一；　五地众妙事；<br>
            　　　六地甚深相；　七地广大心；<br>
            　　　八地中种种，　庄严诸神通；<br>
            　　　九地思妙智，　能过一切世；<br>
            　　　十地能受持，　诸佛大法雨。<br>
            　　　菩萨行大海，　难动不可尽，<br>
            　　　发心出世间，　得入于初地；<br>
            　　　二地净持戒；　三地修诸禅；<br>
            　　　四地道行净；　五练方便慧；<br>
            　　　六因缘庄严；　七深方便慧；<br>
            　　　八到琉璃幢；　九地行众生；<br>
            　　　一切险难处，　智慧光普照，<br>
            　　　十地受智职，　犹如国王许。<br>
            　　　如是次第净，　菩提心妙宝，<br>
            　　　十方诸世界，　所有微尘数，<br>
            　　　可于一念中，　计知其多少，<br>
            　　　可以一毛头，　数知于虚空。<br>
            　　　诸佛大功德，　无量不可尽！”</p>
            <p>　　说是十住经时，自在天王，及诸天众，解脱月菩萨及诸菩萨，一切世间皆大欢喜，信受奉行。</p>
            <div class="jw-bottom">
       <li><a href="0100.htm">上一部：乾隆大藏经·大乘华严部·度世品经六卷</a>
      <li><a href="0102.htm">下一部：乾隆大藏经·大乘华严部·佛说罗摩伽经四卷</a></li></div></div>
     <div class="bottom-bt">乾隆大藏经·大乘华严部·十住经</div></span></body></html>
