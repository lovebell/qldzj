<!DOCTYPE HTML PUBLIC"-//W3C//DTD HTML 4.0 Transitional//EN">
<html><head><title>第0085-04部～大方广佛华严经普贤菩萨行愿品（第三十一卷～第四十卷）</title>
<meta http-equiv="Content-Type" content="text/html; charset=utf-8" />
<meta content="Microsoft FrontPage 4.0" name="GENERATOR">
<meta name="ProgId" content="FrontPage.Editor.Document">
<meta name="viewport" content="width=device-width, initial-scale=1" />
<link href="../class/jw.css" rel="stylesheet" type="text/css">
<SCRIPT type=text/javaScript>
function doZoom(size){
document.getElementById('zoom').style.fontSize=size+'px'}
</SCRIPT>
</head>
<body>
<span id="zoom">

<a name="MENU-top"></a>

<div class="top-bt">
<div class="top-left">大乘华严部·第0085部</div>
<div class="top-center">大方广佛华严经普贤菩萨行愿品（第三十一卷～第四十卷）</div>
<div class="top-right">唐罽宾三藏般若奉诏译</div></div>
<div class=top-bm>
<div class=bm-bt><div class=bm-jbt>· 经名 · 卷数 · 跋序</li></div><div class=bm-jbt-left><div class=bm-jbtbm>· 品名 · 品数 · 译作者</li></div>
<div class=bm-zt>字体：<A href="javascript:doZoom(18)">大</A> <A href="javascript:doZoom(16)">中</A> <A href="javascript:doZoom(15)">小</A></div></div></div>
<div class=bm-bt><div class=bm-jbt><a href="0085-04.htm#j0085-04-1">大方广佛华严经普贤菩萨行愿品卷第三十一</a></div><div class=bm-jbt-left>
<div class=bm-jbtbm><a href="0085-04.htm#j0085-04-2">入不思议解脱境界普贤行愿品</a></div>
</div></div><div class=bm-bt><div class=bm-jbt><a href="0085-04.htm#j0085-04-3">大方广佛华严经普贤菩萨行愿品卷第三十二</a></div><div class=bm-jbt-left>
<div class=bm-jbtbm><a href="0085-04.htm#j0085-04-4">入不思议解脱境界普贤行愿品</a></div>
</div></div><div class=bm-bt><div class=bm-jbt><a href="0085-04.htm#j0085-04-5">大方广佛华严经普贤菩萨行愿品卷第三十三</a></div><div class=bm-jbt-left>
<div class=bm-jbtbm><a href="0085-04.htm#j0085-04-6">入不思议解脱境界普贤行愿品</a></div>
</div></div><div class=bm-bt><div class=bm-jbt><a href="0085-04.htm#j0085-04-7">大方广佛华严经普贤菩萨行愿品卷第三十四</a></div><div class=bm-jbt-left>
<div class=bm-jbtbm><a href="0085-04.htm#j0085-04-8">入不思议解脱境界普贤行愿品</a></div>
</div></div><div class=bm-bt><div class=bm-jbt><a href="0085-04.htm#j0085-04-9">大方广佛华严经普贤菩萨行愿品卷第三十五</a></div><div class=bm-jbt-left>
<div class=bm-jbtbm><a href="0085-04.htm#j0085-04-10">入不思议解脱境界普贤行愿品</a></div>
</div></div><div class=bm-bt><div class=bm-jbt><a href="0085-04.htm#j0085-04-11">大方广佛华严经普贤菩萨行愿品卷第三十六</a></div><div class=bm-jbt-left>
<div class=bm-jbtbm><a href="0085-04.htm#j0085-04-12">入不思议解脱境界普贤行愿品</a></div>
</div></div><div class=bm-bt><div class=bm-jbt><a href="0085-04.htm#j0085-04-13">大方广佛华严经普贤菩萨行愿品卷第三十七</a></div><div class=bm-jbt-left>
<div class=bm-jbtbm><a href="0085-04.htm#j0085-04-14">入不思议解脱境界普贤行愿品</a></div>
</div></div><div class=bm-bt><div class=bm-jbt><a href="0085-04.htm#j0085-04-15">大方广佛华严经普贤菩萨行愿品卷第三十八</a></div><div class=bm-jbt-left>
<div class=bm-jbtbm><a href="0085-04.htm#j0085-04-16">入不思议解脱境界普贤行愿品</a></div>
</div></div><div class=bm-bt><div class=bm-jbt><a href="0085-04.htm#j0085-04-17">大方广佛华严经普贤菩萨行愿品卷第三十九</a></div><div class=bm-jbt-left>
<div class=bm-jbtbm><a href="0085-04.htm#j0085-04-18">入不思议解脱境界普贤行愿品</a></div>
</div></div><div class=bm-bt><div class=bm-jbt><a href="0085-04.htm#j0085-04-19">大方广佛华严经普贤菩萨行愿品卷第四十</a></div><div class=bm-jbt-left>
<div class=bm-jbtbm><a href="0085-04.htm#j0085-04-20">入不思议解脱境界普贤行愿品</a></div></div></div></div>
<div class="jwzw">
<div class="jwbt-box"><div class="jwbt"><a name=j0085-04-1><a href="0085-04.htm#MENU-top">大方广佛华严经普贤菩萨行愿品卷第三十一</div></a></a>
<div class="jwbtbm"><a name=j0085-04-2><a href="0085-04.htm#MENU-top">入不思议解脱境界普贤行愿品</div></div></a></a>
<p>　　尔时善财。顺知识教。遂即往诣三十三天具足正念天王宫中。见彼天女。礼足围绕。合掌前住。白言圣者。我已先发阿耨多罗三藐三菩提心。而未知菩萨云何学菩萨行。云何修菩萨道。我闻圣者。善能诱诲。愿为我说。天女告言。善男子。我得菩萨无碍念清净庄严解脱门。善财白言。圣者。此解脱门。境界云何。修行何法得此解脱。<br/>　　天女答言。善男子。菩萨勤修无量不思议法门。得此解脱。汝若欲入此解脱门。亦当如是精勤修学。云何勤修不思议法门。所谓汝应勤修不可思议诸法义智。谓如实觉悟一切诸法。差别性相真实体故。汝应勤修守护正法。谓种种妙法。为人诽谤。以理摧伏。显胜义故。汝应勤修表无表戒。谓若性若遮。有罪无罪。微细观察。无缺减故。汝应勤修无诤讼法。谓世间种种绮杂言说。无益集会。常远离故。汝应勤修住安忍地。谓种种苦恼逼迫身心。审谛观察。能忍受故。汝应勤修忍耐诸境。谓恶言毁辱。怨结毒害。不坏内心。常安忍故。汝应勤修解微细法。谓知蕴界处流转还灭。善了性相不可得故。汝应勤修善巧法句。谓巧能宣说种种法门。真实性相令显现故。汝应勤修合不合法。了知诸法性不可夺。亦无增减。离合等故。汝应勤修观过去智。谓微细观察种种业因。善恶等相无不知故。汝应勤修未来际智。谓微细观察种种业缘。果报等相无不知故。汝应勤修三世平等。谓三世行相虽各不同。但随住法有差别故。汝应勤修三轮清净。谓过现未来一切诸法。性不可得离心意故。汝应勤修心住处法。谓普遍了知内外中间。心相本性不可得故。汝应勤修守护威仪。谓一切时中微细观察身口意业不迷惑故。汝应勤修清净威仪。谓密护根门。藏覆善法。所有不善。恒发露故。汝应勤修离不善法。谓愚痴凡夫。种种恶法不与共住。常觉悟故。汝应勤修习菩萨行。谓普遍了知勇猛精进。难行能行种种行故。汝应勤修恭敬尊长。谓床座供具。给侍奉迎。身心谦下。无懈怠故。汝应勤修摄持身心。谓普能摄持诸清净法。不失不坏。常了知故。汝应勤修随顺觉智。谓于诸世间出世间法。随顺性相而觉悟故。汝应勤修入甚深法。谓了达一切生灭法相。令心增长无生智故。汝应勤修音声法智。谓如实演说种种法门。开示语言真实性故。汝应勤修远离无益。谓以诸方便。令自及他。超过诸有无益法故。汝应勤修丈夫集会。谓诸佛菩萨声闻独觉。亲近承事。常供养故。汝应勤修远恶知识。谓远离乐起断常诸见。及懒惰等恶众生故。汝应勤修不依凡夫谓见凡夫。法皆与愚痴而共相应多过失故。汝应勤修常不轻心。谓于诸众生。了性平等。不于贫下生轻贱故。汝应勤修愍破戒者。谓以大慈悲。拔济犯罪。安置菩萨净戒中故。汝应勤修增慈悲力。谓观察十方三世众生。种种逼迫。能救护故。汝应勤修财法摄受。谓财物饮食。摄诸众生。令入甚深真实法故。汝应勤修如说能行。谓修种种善。开发自心。具足敷荣。得圆满故。汝应勤修以相应善。谓求宿住智。善巧多闻。能知过去相应行故。汝应勤修乐独善寂。谓远离处众诸杂谈说。常乐亲近白净法故。汝应勤修少欲知足。谓衣服饮食。卧具医药。自作教他。知止足故。汝应勤修相应行法。谓三十七品菩提分法。常勤修习。令相应故。汝应勤修菩萨行境。谓十波罗蜜。一切行门。具足修习。令圆满故。汝应勤修菩萨地法。谓十种智地入住。及出相及得果。皆证知故。汝应勤修入如来地。谓若菩提智。及所断障种种体用。皆证得故。汝应勤修难了知法。谓诸佛菩萨独觉声闻皆悉了知不思议故。汝应勤修不取诸相。谓修习觉悟诸法性相。如幻如梦。同实相故。汝应勤修解脱法智。谓金刚三昧。散坏尘习澄静妄念智不动故。善男子。有如是等佛刹极微尘数不可思议种种法门。我皆勤修。得此解脱。汝能修行。亦当证得。善男子。汝向所问解脱境界。我此解脱境界无边。<br/>　　又善男子。我以得此解脱力故。忆念古世。尔时有劫。名优钵罗华。于彼劫中。承事供养恒河沙数诸佛如来。彼诸如来。从初出家。我皆瞻奉。守护供养。造僧伽蓝。营办资具。又彼如来从为菩萨。入母胎时。诞生之时。行七步时。师子吼时。童子位时。处宫中时。厌弃王位初出家时。诣菩提树成正觉时。转正法轮现佛神变。教化调伏诸众生时。如是一切诸所作事。从初发心。行菩萨道。乃至法尽。我皆明记。无有遗余。常现在前。念持不忘又忆过去。劫名善地。我于彼劫。复得值遇十恒河沙诸佛如来。承事供养。复忆有劫。名为妙德。于彼值遇十佛世界极微尘数诸佛如来。承事供养。又忆往劫。名无所得。于彼值遇八十百千亿那由他诸佛如来。承事供养。复忆有劫。名为妙光。于彼值遇阎浮提极微尘数诸佛如来。承事供养。复忆往劫。名无称光。于彼值遇二十恒河沙诸佛如来。承事供养。复忆往劫。名最胜吉祥。于彼值遇一恒河沙诸佛如来。承事供养。复忆往劫。名出现日。于彼值遇八十恒河沙诸佛如来。承事供养。复忆往劫。名胜性游行。于彼值遇六十恒河沙诸佛如来。承事供养。复忆有劫。名为妙月。于彼值遇七十恒河沙诸佛如来。承事供养。善男子。如是忆念恒河沙劫。我常不离诸佛如来应正等觉。种种方便。恭敬供养。从彼一切诸如来所。皆得闻此无碍念清净庄严菩萨解脱。闻已受持。如说修行。恒不忘失。如是往劫。所有如来。从初发心。乃至法尽。诸所作事。我皆以此清净庄严解脱之力。随顺忆念。明了现前。持而顺行。念念观察。曾无懈废。<br/>　　善男子。我唯知此无碍念清净庄严菩萨解脱。如诸菩萨摩诃萨。出生死夜。朗然明彻。永离痴冥。未尝昏寐。心无诸盖。身行轻安。于诸法性。清净觉了。决择甚深修多罗藏了不了义。一切难处。善护自他。常勤修习菩萨净戒。若利非利。心恒平等。善巧出生神通妙智。随顺世间。种种方便。增长福慧。心无厌足。起大精进。勤修助道。积集慈悲。心无厌倦。成就如来十力无畏十八不共一切佛法。随顺开悟一切众生。昼夜精勤。更无余念。而我云何能知能说彼功德行。善男子。此迦毗罗城。有童子师。名为遍友。汝诣彼问。菩萨云何学菩萨行。修菩萨道。时善财童子。以闻法故。欢喜踊跃。不思议善根速疾增长。顶礼其足。绕无数匝。殷勤瞻仰。辞退而去。<br/>　　尔时善财。从天宫下。向迦毗罗城。诣遍友所。礼足右绕。合掌恭敬。于一面立。白言圣者。我已先发阿耨多罗三藐三菩提心。而未知菩萨云何学菩萨行。云何修菩萨道。我闻圣者。善能诱诲。愿为我说。遍友答言。善男子。此有童子。名善知众艺。修学菩萨字智法门。汝可问之。当为汝说。尔时善财。即至其所。顶礼其足。绕无数匝。于前合掌。白言圣者。我已先发阿耨多罗三藐三菩提心。而未知菩萨云何学菩萨行。云何修菩萨道。我闻圣者。善能诱诲。愿为我说。<br/>　　时彼童子。告善财言。善男子。我得菩萨解脱。名具足圆满善知众艺。我恒唱持此之字母。所谓。唱婀字时。能甚深入般若波罗蜜门。名以菩萨胜威德力显示诸法本无生义。唱啰字时。能甚深入般若波罗蜜门。名普遍显示无边际微细解。唱跛字时。能甚深入般若波罗蜜门。名普照法界平等际微细智。唱者字时。能甚深入般若波罗蜜门。名普轮能断差别色。唱曩(鼻音)字时。能甚深入般若波罗蜜门。名证得无依无住际。唱攞字时。能甚深入般若波罗蜜门。名离名色依处无垢污。唱娜字时。能甚深入般若波罗蜜门。名不退转方便。唱婆(摹我反)字时。能甚深入般若波罗蜜门。名金刚轮道场。唱拏字时。能甚深入般若波罗蜜门。名普圆满轮。唱洒(史我反)字时。能甚深入般若波罗蜜门。名为海藏。唱嚩(无可反)字时。能甚深入般若波罗蜜门。名普遍勤求出生安住。唱哆字时。能甚深入般若波罗蜜门。名星宿月圆满光。唱也(移我反)字时。能甚深入般若波罗蜜门。名差别积集。唱瑟吒(二合上)字时。能甚深入般若波罗蜜门。名普照光明息除烦恼。唱迦(上)字时。能甚深入般若波罗蜜门。名普云不断。唱娑(苏我反)字时。能甚深入般若波罗蜜门。名降注大雨。唱莽字时。能甚深入般若波罗蜜门。名大速疾现种种色如众高峰。唱誐(音迦上声)字时。能甚深入般若波罗蜜门。名普轮积集。唱他(上)字时。能甚深入般若波罗蜜门。名真如平等无分别藏。唱惹(上)字时。能甚深入般若波罗蜜门。名遍入世间海游行清净。唱娑嚩(二合)字时。能甚深入般若波罗蜜门。名普念诸佛一切庄严。唱驮字时。能甚深入般若波罗蜜门。名微细观察一切法聚。唱舍(上尸我反)字时。能甚深入般若波罗蜜门。名随顺诸佛教轮光明。唱佉(上)字时。能甚深入般若波罗蜜门。名因地现前智慧藏。唱乞叉(二合)字时。能甚深入般若波罗蜜门。名息诸业海出生智慧藏。唱娑(苏纥反)哆(二合上)字时。能甚深入般若波罗蜜门。名开净光明蠲诸惑障。唱娘(上)字时。能甚深入般若波罗蜜门。名出离世间智慧门。唱曷啰他(三合上)字时。能甚深入般若波罗蜜门。名利益众生无我无人智慧灯。唱婆(蒲我反)字时。能甚深入般若波罗蜜门。名圆满庄严一切宫殿。唱车(车者反上)字时。能甚深入般若波罗蜜门。名增长修行方便藏普覆轮。唱娑么(么音二合)字时。能甚深入般若波罗蜜门。名随顺十方现见诸佛旋轮藏。唱诃嚩(无我切二合)字时。能甚深入般若波罗蜜门。名观察一切微细众生方便力出生海藏。唱哆娑(二合)字时。能甚深入般若波罗蜜门。名自在趣入诸功德海。唱伽字时。能甚深入般若波罗蜜门。名普持一切法云。坚固海藏。唱姹(上)字时。能甚深入般若波罗蜜门。名愿力现见十方诸佛犹如虚空。唱儜(上)字时。能甚深入般若波罗蜜门。名入字轮际无尽境界。唱颇字时。能甚深入般若波罗蜜门。名教化众生究竟圆满处。唱娑迦字时。能甚深入般若波罗蜜门。名广大藏无碍辩遍照光明轮。唱夷娑(二合)字时。能甚深入般若波罗蜜门。名演说一切佛法智。唱室者(二合)字时。能甚深入般若波罗蜜门。名入虚空一切众生界法雷大音遍吼。唱侘(上)字时。能甚深入般若波罗蜜门。名说无我法开佛境界晓悟群生。唱荼(去)字时。能甚深入般若波罗蜜门。名一切法轮差别藏。善男子。我唱如是字母之时。此四十二般若波罗蜜门为首。一切章句。随转无碍。能甚深入无量无数般若波罗蜜门。<br/>　　善财白言。圣者。云何修行得此解脱。<br/>　　答言。善男子。若诸菩萨。勤修十法。具足圆满。则能得此善知众艺菩萨解脱。何等为十。所谓具足智慧。勤求善友。勇猛精进。离诸障惑。正得清净。尊重正教。观法性空。灭除邪见。修习正道。具真实智。若诸菩萨。于此十法。具足圆满。则能速疾得此解脱。所以者何。由诸菩萨具足智慧勤求善友。见已亲近。欢喜爱敬生如佛想。以亲近故。常蒙教诲。蒙教诲故。则能难行勇猛精进。得精进已。能以善法灭诸不善。灭不善故。令众善法皆得圆满。善圆满已。则能远离一切障惑。离诸障故。令身口意得大清净。正行相应。由此清净。能于一切诸佛菩萨善知识教。心生尊重。尊重教故。勤求观察诸法空寂。悟法空已。其心所向。皆无挂碍。深达缘起。离无因见。灭邪见心。修习正道。入正道已。得真实智。得实智故。得此解脱。证深法界。<br/>　　善财复言。此真实者。名为何等。<br/>　　答言。善男子。即此语言。是名真实。<br/>　　善财复言。云何语言。名为真实。<br/>　　答言。善男子。不虚诳语。是名真实。<br/>　　复言。云何不虚诳语。<br/>　　众艺答言。彼语真实。体常不变。恒一性故。<br/>　　复言。云何不变异性。<br/>　　答言。善男子。自身证悟解法性故。<br/>　　复言。法性相貌云何能所解法。为一为二。<br/>　　答言。善男子。如是菩萨。自所证法。不一不二。由此力故。则能平等利益自他。犹如大地能生一切。而无彼此。能所利心然其法性。亦非有相。亦非无相。体如虚空。难知难解。善男子。此法微妙。难以文字语言宣说。何以故。超过一切文字境界故。超过一切言语境界故。超过一切语业所行诸境界故。超过一切戏论分别思量境界故。超过一切寻伺计度诸境界故。超过一切愚痴众生所知境界故。超过一切烦恼相应魔事境界故。超过一切心识境界故。无此无彼。无相离相。超过一切虚妄境界故。住无住处寂静圣者境界故。善男子。彼诸圣者。自证境界。无色相。无垢净。无取舍。无浊乱。清净最胜。性常不坏。诸佛出世。若不出世。于法界性。体常一故。善男子。菩萨为此法故。行于无数难行之行。得此法体。善能饶益一切众生。令诸众生于此法中究竟安住。善男子。此是真实此不异相。此是实际。此是一切智体。此是不思议法界。此是不二法界。此是善知众艺圆满具足菩萨解脱。<br/>　　善男子。我唯知此解脱。如诸菩萨摩诃萨。能于一切世出世间。善巧之法。殊能异艺文字算数。咸综无遗。又善了知医方咒术。有诸众生。鬼魅所持。怨憎咒诅。妖幻所迷。死尸奔逐。癫痫羸瘦。及诸蛊毒。种种异疾。咸能救之。使得痊愈。又善别知。殊珍异货。金玉珠贝。珊瑚琉璃。摩尼砗磲。玻璃码瑙。铜铁铅锡。鸡萨罗等。一切宝藏。出生之处。品类不同。价直多少。村营国邑。大小都城。宫殿苑园。岩泉薮泽。凡是一切人众所居。菩萨咸能随方摄护。又知其身具有六百六十三相。于诸相中。校其优劣。知其苦乐。定其吉凶。辨其修短。虽具众相。不及好声。虽多好声。不如胜福。及知此福所修之业。可转不转。定不定报。又善观察天文地理。谶纬阴阳。人相吉凶。恶星变怪。云霞气候。鸟兽音声。水陆往还。征应休咎。年谷丰俭。国土安危。如是世间。所有艺能。靡不该练。尽其源本。又能分别出世之法。正名辨义。观察体相。微细甚深。决择宣说。随顺修行。智入其中。无疑无碍。无愚闇。无顽钝。无忧恼。无沉没。无不现证。而我云何能知能说彼功德行。善男子。此摩竭提国。有一聚落。名为有义。彼中有城。名婆怛那。有优婆夷。名最胜贤。汝诣彼问。菩萨云何学菩萨行。修菩萨道。时善财童子。礼众艺足。绕无数匝。殷勤瞻仰。一心恋慕。辞退而去。</p>
<div class="jwbt-box"><div class="jwbt"><a name=j0085-04-3><a href="0085-04.htm#MENU-top">大方广佛华严经普贤菩萨行愿品卷第三十二</div></a></a>
<div class="jwbtbm"><a name=j0085-04-4><a href="0085-04.htm#MENU-top">入不思议解脱境界普贤行愿品</div></div></a></a>
<p>　　尔时善财童子。渐次前行。诣婆怛那城有义聚落。至于贤胜优婆夷所。顶礼其足。绕无数匝。合掌恭敬。于一面立。白言圣者。我已先发阿耨多罗三藐三菩提心。而未知菩萨云何。学菩萨行。云何修菩萨道。我闻圣者。善能诱诲。愿为我说。<br/>　　贤胜告言。善男子。我得菩萨解脱。名无住处无尽轮。既自开解。复为人说。我住于此大三昧中。出生诸法。无尽无住。所谓出生一切智性眼。无尽无住。出生一切智性耳。无尽无住。出生一切智性鼻。无尽无住。出生一切智性舌。无尽无住。出生一切智性身。无尽无住。出生一切智性意。无尽无住。出生一切智性功德波涛。无尽无住。出生一切智性智电光明。无尽无住。出生一切智性照众生智。无尽无住。出生一切智性速疾神通。无尽无住。善男子。我唯知此无住处无尽轮解脱门。如诸菩萨摩诃萨。一切无著功德智行无尽法门。而我云何能知能说。善男子。于此南方。有一大城。名为沃田。彼有长者。名坚固解脱。鬻金为业。汝诣彼问。菩萨云何学菩萨行。修菩萨道。尔时善财。礼贤胜足。绕无数匝。殷勤瞻仰。一心恋慕。辞退而去。<br/>　　尔时善财童子。渐次南行。到于彼城。诣长者所。礼足右绕。合掌恭敬。于一面立。白言圣者。我已先发阿耨多罗三藐三菩提心。而未知菩萨云何学菩萨行。云何修菩萨道。我闻圣者。善能诱诲。愿为我说。<br/>　　长者告言。善男子。我得菩萨解脱。名无著念清净庄严。我自得是解脱已来。于十方界一切佛所。勤求正法。无有休息。善男子。我唯知此无著念清净庄严解脱门。如诸菩萨摩诃萨。获无所畏。犹师子吼。安住广大福德智慧殊胜之聚。以大音声。开悟群品。如是菩萨功德智行。而我云何能知能说。善男子。即此城中。有一长者。名为妙月。其所住宅。常有光明。汝诣彼问。菩萨云何学菩萨行。修菩萨道。时善财童子。礼长者足。绕无数匝。殷勤瞻仰。辞退而去。<br/>　　尔时善财童子。即诣妙月长者所。礼足右绕。合掌恭敬。于一面立。白言圣者。我已先发阿耨多罗三藐三菩提心。而未知菩萨云何学菩萨行。修菩萨道。我闻圣者。善能诱诲。愿为我说。<br/>　　妙月答言。善男子。我得菩萨解脱。名无垢智光明。<br/>　　善财白言。圣者云何修行得此解脱。<br/>　　长者告言。善男子。若诸菩萨。能行十法。则能具足得此解脱。何等为十。所谓常不舍离诸善知识。常不舍离忆念见佛。常不舍离乐闻正法。常不舍离于佛菩萨善知识所先意问讯恭敬供养。常不舍离多闻智慧善友法师能说法者。常不舍离听闻一切波罗蜜行。常不舍离听闻一切菩提分法。常不舍离三解脱门。常不舍离四梵住法。常不舍离一切智体。善男子。若诸菩萨。常不舍离如是十法。则能得此无垢智光解脱门。<br/>　　善财复言。圣者。此解脱门。云何现前。而能证得。<br/>　　长者答言。善男子。现前当作般若波罗蜜心。极令相应。随所见知。皆能证入。<br/>　　善财复言。圣者。为由听闻般若波罗蜜言说章句而现证耶。<br/>　　答言。不也。何以故。般若波罗蜜。见一切法真实体性。而现证故。<br/>　　善财白言。岂不因于从闻生智。及思智性。得见真如。而自证悟。<br/>　　长者答言。不也。若从闻思。得自证悟。无有是处。善男子。我于此义。应说譬喻。汝当谛听。如大沙碛中无泉井。春夏热时。有人从西向东而行。遇有丈夫从东而来。即问之言。我今热渴。何处有水清凉树荫。我欲于中饮浴休憩除其热渴。彼大丈夫。善知善说。而告之言。从此东行。有其二路。一左一右。宜从右路。勤力而行。决定当得至甘泉所及庇清阴。善男子。于意云何。彼热渴者。虽闻如是泉及树名。思惟往趣。能除热渴获清凉不。答言不也。何以故。要依示道。至彼泉池。沐浴饮用。方除热渴。乃得清凉。善男子。菩萨亦尔。不但唯以闻思慧解而能证入一切法门。善男子。言沙碛者。即谓生死。西来人者。谓诸众生。热谓众惑。渴即贪爱。东来知道大丈夫者。即佛菩萨住一切智。得法真性平等实义是也。得清净水无热渴者。即自证悟真实是也。复次善男子。我今为汝。重说譬喻。汝应谛听。善男子。假使如来住寿一劫。种种方便。以巧言辞。为阎浮人。说天苏陀。具足众德。柔软妙触。色香美味。于意云何。彼诸众生如是听受思惟之时。知天味不。白言不也。妙月告言。此亦如是。不但闻思而能证入般若真性。<br/>　　善财复言。云何菩萨。善巧宣说。令诸众生真实得证。<br/>　　妙月告言。善男子。菩萨所证般若真性。是彼言说。决定正因。为由证得此解脱故。能为众生善巧宣说。复次菩萨。具足十法。得此解脱。何等为十。一者远离诸不善法。二者不违如来制戒。三者远离一切悭嫉。四者供养一切如来。五者勤修一切福业。六者具足智慧。七者具足方便。八者具足大愿。九者具足厌离。十者具足精进。若诸菩萨。具足十法。证此解脱。<br/>　　善男子。我唯知此无垢智光菩萨解脱门。如诸菩萨摩诃萨。修行种种菩萨智门。常勤作意。行无上业。其心正直。志性调柔。常乐寂静。安住大悲。不离世间。心无染著。诸所施为。不望恩报。常念诸佛广大境界。常思诸佛真实妙法。常乐亲近诸菩萨僧。常行菩萨诸波罗蜜。常住菩萨所证诸地。常观如来力无所畏不共佛法。证入无量大三昧海。究竟解脱真实法门。而我云何。能知能说彼功德行。善男子。于此南方有城。名广大声。彼有长者。名无胜军。汝诣彼问。菩萨云何。学菩萨行。修菩萨道。是时善财。礼妙月足。绕无数匝。殷勤瞻仰。一心恋慕。辞退而去。<br/>　　尔时善财童子。思惟所得智光解脱。渐次南行。向彼大城。诣长者所。礼足右绕。合掌恭敬。于一面立。白言圣者。我已先发阿耨多罗三藐三菩提心。而未知菩萨云何学菩萨行。云何修菩萨道。我闻圣者。善能诱诲。愿为我说。<br/>　　长者答言。善男子。我得菩萨解脱。名无尽相。我以证此解脱门故。见无量佛。得无尽藏。<br/>　　善财复言。菩萨云何得此解脱。<br/>　　答言。善男子。菩萨若能勤修十法。则能证得如是解脱。何等为十。一者应处闲寂深观五欲。为欲修习诸禅定故。二者应勤方便入诸三昧。普现色身。化众生故。三者应以智慧平等观察生死涅槃。同一相故。四者应勤修习坚固念力。知善不善。无忘失故。五者应勤积集菩萨功德波罗蜜道。无厌足故。六者应勤种植净戒林树。于法园苑。常游戏故。七者应勤救护恶见众生。令超邪径住正见故。八者应勤给施种种法药。除灭众生烦恼病故。九者应勤观察三世诸法如梦幻等。无染著故。十者应勤摧伏外道邪论。不令异见损众生故。若诸菩萨。勤求修习。具此十法。即能证得如是解脱。亦于无数百千法门。入出自在。<br/>　　复次善男子。菩萨若能远离十法。得此解脱。何等为十。一者远离一切破诸禁戒补特伽罗。二者远离一切破诸正见补特伽罗。三者远离一切破正威仪补特伽罗。四者远离一切破正活命补特伽罗。五者远离一切杂记世论补特伽罗。六者远离一切懈怠懒惰补特伽罗。七者远离一切贪著欲乐补特伽罗。八者远离一切常乐亲近在家白衣补特伽罗。九者远离一切乐修邪福不住正行出家在家补特伽罗。十者远离一切深重烦恼身心放逸不可谏止补特伽罗。若诸菩萨。常能远离如是十种诸不善人而亦于彼不怀厌舍。亦不于彼生下劣心。但应慈念摄受调伏。菩萨复念一切众生处生死中。由近如是不善人故。坏诸善根。堕于恶趣。常当远离一切恶人。善男子。是为菩萨远离十法。即能证得如是解脱。<br/>　　善男子。我唯知此无尽相解脱门。如诸菩萨摩诃萨。大悲为首。发起众行。过去愿力。皆悉现前。坚固勤求一切智智。积集庄严种种佛土。甚深观察一切诸法一切体性。常乐勤求一切如来力无所畏。不共佛法相。及随好圆满音声。乃至一切增上功德。无不现证。于诸如来甚深解脱。能随顺解方便善巧。皆能悟入。知诸众生。我人寿命。士夫养育。补特伽罗。蕴处界等。性皆空寂。无所执著。常能利乐一切世间。令其安隐。无诸烦恼。常勤爱乐一切智智常勤救护一切众生。常勤尊重一切正法。闻法爱乐。随顺修行。能以正说饶益众生。咸令安乐。不入世趣。住胜精进。相续不断。住不退转。无杂染行。具足广大平等智道。誓度众生。无能制伏。如是菩萨功德智行。而我云何能知能说。善男子。于此城南。有一聚落。名为达磨。有婆罗门。名最寂静。汝诣彼问。菩萨云何学菩萨行。修菩萨道。时善财童子。礼无胜军足。绕无数匝。殷勤瞻仰。恋慕而去。<br/>　　尔时善财童子。思惟忆念无尽相解脱门。渐次前行。诣彼聚落。向最寂静婆罗门所。见已礼足。围绕恭敬。合掌而立。白言圣者。我已先发阿耨多罗三藐三菩提心。而未知菩萨云何学菩萨行。云何修菩萨道。我闻圣者。善能诱诲。愿为我说。<br/>　　时婆罗门。告善财言。善男子。我得菩萨解脱。名诚愿语。一切菩萨。由此诚愿真实语故。皆于阿耨多罗三藐三菩提。无退转者。无已退。无现退。无当退。善男子。我以住此真实威德诚愿语故。于诸世间出世间法。一切所作。无不成就。随所愿求。皆令满足。<br/>　　善财白言。圣者。今此解脱真实威德。名诚愿语。是何义耶。<br/>　　婆罗门言。善男子。诚愿语者。是如如义。不变异义。无二体义。胜义谛义。三世如来法身体义。<br/>　　善财复言。一切菩萨。云何修习得此法身。<br/>　　答言。善男子。菩萨若能修十种法。具足圆满。得此法身。何等为十。所谓平等身。清净身。无尽身。修习身。法性身。离寻伺身。不思议身。寂静身。虚空身。妙智身。若诸菩萨具此十身。则得如来清净法身。<br/>　　善财复言。圣者诸菩萨等。住此解脱。于何等位。得此十身。<br/>　　婆罗门言。善男子。菩萨初地。住此解脱。得平等身。何以故。通达法性。离诸邪曲。见法平等故。菩萨二地。住此解脱。得清净身。何以故。离犯戒垢。于一切戒性。常清净故。菩萨三地。住此解脱。得无尽身。何以故。离欲瞋恚悭嫉恶法。住诸胜定故。菩萨四地。住此解脱。得修习身。何以故。常勤修习一切诸佛菩提分法故。菩萨五地。住此解脱。得法性身。何以故。观察觉悟一切谛理。证法体性故。菩萨六地。住此解脱。得无寻伺身。何以故。观缘起理。难解难知。非寻伺境界故。菩萨七地。住此解脱。得不思议身。何以故。集诸佛法方便善巧。智行满足故。菩萨八地。住此解脱。得寂静身。何以故。一切烦恼不复现行。离诸世间戏论等事故。菩萨九地。住此解脱。得虚空身。何以故。身相无边。遍满一切故。菩萨十地。住此解脱。得妙智身。何以故。一切种智微妙境界。普集圆满故。<br/>　　善财复言。如来法身。与彼菩萨十种法身。有何差别。<br/>　　答言。善男子。当知法身体性无异。功德威力有差别耳。<br/>　　善财复言。是义云何。<br/>　　答言。善男子。谓佛菩萨所有法身。等无差别。所以者何。以一切法性相平等同一体故。如是乃至凡圣迷悟。染净因果。去来进退。皆同一相。所言功德威力异者。即如来身。功德圆满。具胜威力。菩萨不尔。由此事故。我当为汝宣说譬喻开示其义。善男子。譬如摩尼妙宝真珠。未经巧匠雕饰磨莹。无有光彩。凡所见者。不生爱重。若经磨莹。光彩炽盛。人天宝重。珠体无异。相差别故。虽诸菩萨与如来身同一体性俱名法身。不可说言难思清净功德智宝神通威力。同于如来。所以者何。以诸如来。于无数劫。净修一切微妙功德。究竟圆满。无边无量。如太虚空。满十方界。妙善清净。离诸惑垢。广大光明。无所不照。殊胜威力。普济众生。其诸菩萨。虽具法身。功德未圆。有余垢故。譬如白月。从初一日。至十五日。名体虽同。光相有异。何以故。满不满相有差别故。善男子。菩萨法身。与佛法身。亦复如是。满不满相。有差别故。以菩萨身。如从月初。至十四日。所有光明。不能圆照。如来法身。如十五日。白月圆满。光明普照。无有限碍。而彼菩萨十种法身。与如来身。同一体性。无有二相。但由所修功德有异。不可言一。是故善男子。若诸菩萨。住此解脱。具足十身。则能证得诸佛功德。圆满法身。<br/>　　复次菩萨由十种义。得于金刚不可坏身。何等为十。一者一切烦恼贪瞋痴毒不能坏故。二者我慢悭嫉邪见颠倒不能坏故。三者一切恶趣苦恼逼迫不能坏故。四者利衰毁誉称讥苦乐不能坏故。五者生老病死愁叹忧恼不能坏故。六者一切异见外道邪论不能坏故。七者诸烦恼魔蕴魔死魔不能坏故。八者一切天魔及魔眷属不能坏故。九者一切声闻及诸独觉不能坏故。十者一切世间可爱欲境不能坏故。菩萨若能具此十义。则得诸佛犹如金刚不可坏身。<br/>　　善男子。复有十种善巧正道。能正了知无邪谬说。何等为十。一若诸众生。应以大乘而调伏者。为说种种菩萨乘道。不为演说声闻乘道。二若诸众生。应声闻乘而调伏者。为说种种声闻乘道。不为演说菩萨乘道。三若诸众生。应以佛乘而调伏者。为说如来一切智道。不为演说独觉乘道。四若诸众生。应独觉乘而调伏者。为说种种独觉乘道。不为演说一切智道。五若诸众生。执著我法。为说无我及诸法空。不说我人众生寿命。士夫养育。补特伽罗。假我法道。六若诸众生。执著有无。为说处中离边际法。不说有无堕边际法。七若诸众生。其心散乱。为说寂静诸奢摩他毗钵舍那。不说种种散乱道法。八若诸众生。爱乐世法。为说出世如如智道。不说愚痴婴儿之道。九若诸众生。乐处生死。为说涅槃出生死道。不说住世化众生道。十若诸众生。执法空等。不行正道。为说正直无棘刺法。不说棘刺诸邪险道。善男子。若诸菩萨。具此十法。得入正道善能了知。无邪谬说。所言诚实。<br/>　　善男子。我唯知此住诚愿语无尽威德菩萨解脱。如诸菩萨摩诃萨。与诚愿语。行止无违。心常随顺。无有退转。被本愿力坚固甲胄。大慈悲心。不舍众生。增长福智。心无厌足。善巧方便。相续现前。勤修增上光明地智。随顺觉悟诸蕴界处。深入众生善知正道。菩萨地智。安住过去佛法平等清净心。安住未来佛法平等清净心。安住现在佛法平等清净心。安住戒性平等清净心。安住心性平等清净心。安住见性平等清净心。安住能断自他疑性平等清净心。安住一切正道非道智性平等清净心。安住修道灭惑智行性平等清净心。安住一切菩提分法增上修习平等清净心。安住调伏一切众生广大悲化平等清净心。言必以诚。未曾虚妄。出生无量功德智门。而我云何能知能说。善男子。于此南方有城。名妙意华门。彼有童子。名为德生。复有童女。名为有德。汝诣彼问。菩萨云何学菩萨行。修菩萨道。时善财童子。于此大法。起尊重心。礼婆罗门足。绕无数匝。殷勤瞻仰。一心恋慕。辞退而去。<br/>　　尔时善财童子。于最寂静婆罗门所。得此大法。熏习其心。渐次南行。诣妙意华门城。见德生童子。有德童女顶礼其足。绕无数匝。于前合掌。白言圣者。我已先发阿耨多罗三藐三菩提心。而未知菩萨云何学菩萨行。云何修菩萨道。我闻圣者。善能诱诲。唯愿慈哀。为我宣说。<br/>　　时童子童女。告善财言。善男子。我等证得菩萨解脱。名为幻住。得此解脱。具足圆满。以斯净智。遍观诸法。无非幻住幻所成就。所谓见一切世界皆幻住。因缘所生故。见一切众生皆幻住。业烦恼所起故。见一切世间皆幻住。无明有爱等展转缘生故。见一切诸法皆幻住。我见等种种幻缘所生故。见一切三世皆幻住。我见等颠倒智所生故。见一切众生生老病死忧悲苦恼皆幻住。本无今有。虚假不实。妄想分别所生故。见一切刹土皆幻住。想心见倒无明所生故。见一切声闻辟支佛皆幻住。智断分别所成故。见一切菩萨皆幻住。能自调伏成熟众生诸行愿法相续现前之所成故。见一切诸佛及诸菩萨众会变化神通威力诸所施为皆幻住。种种解行广大愿智熏习所成故。善男子。幻境自性不可思议。我等二人。但能知此幻住解脱。如诸菩萨摩诃萨。善入无边诸幻事网。随顺了知幻所成智。彼功德行。而我云何能知能说。<br/>　　时德生童子有德童女。说自解脱已。以不思议诸善根力。令善财身。速疾增长柔软光泽。告善财言。善男子。于此南方近海门处。有一国土。名为沃田。彼国有园。名大庄严。其中有一广大楼阁。名毗卢遮那庄严藏。从菩萨种种善根果报生。从菩萨种种念力愿力自在力神通力生。从菩萨种种善巧方便生。从菩萨种种福德智慧生。善男子。住不思议解脱菩萨。以大悲心。为诸众生。普遍显现如是境界。广大集起如是庄严。弥勒菩萨摩诃萨。安止其中。为欲摄受本所生处。父母亲属。及诸人众。令成熟故。又欲令彼同受生。同修行。同类众生。于大乘中得坚固故。又欲令彼一切众生。随所住地。随本善根。皆成熟故。又欲为汝显示菩萨解脱门故。显示菩萨遍一切处。随本愿力。受生自在故。显示菩萨以种种身。普现一切众生之前。开示觉悟常教化故。显示菩萨以大悲力。普摄一切世间资财惠施众生而不厌故。显示菩萨具修诸行。知一切行。离诸相故。显示菩萨处处受生。了一切生皆无相故。汝诣彼问。菩萨云何行菩萨行。云何修菩萨道。云何学菩萨戒。云何净菩萨心。云何发菩萨愿。云何集菩萨助道具。云何入菩萨自在地。云何满菩萨波罗蜜。云何获菩萨无生忍。云何具菩萨功德法。云何事菩萨善知识。何以故。善男子。彼菩萨摩诃萨。深入一切菩萨行愿。随顺一切众生心性。遍一切处。常现其前。教化调伏。彼菩萨。已满一切波罗蜜。已住一切菩萨地。已证一切菩萨忍。已入一切菩萨位。已蒙授与具足记。已游一切菩萨境。已入菩萨解脱门。已得一切佛神力。已蒙十方一切如来以一切智甘露法水而灌其顶。善男子。彼善知识。能润泽汝诸善根。能增长汝菩提心。能坚固汝广大志。能发起汝一切善。能增长汝菩萨根。能示教汝无碍法。能令汝入普贤地。能令汝住菩萨愿。能令汝行普贤行。能为汝说一切菩萨无量行愿所成功德。令汝显示普贤菩萨自在法门。<br/>　　善男子。汝今不应修一善根。照一法门。发一大愿。受一记别。住于一忍。生究竟想。不应以限量心行于最胜诸波罗蜜。不应以限量心住于菩萨圆满十地。不应以限量心严净一切诸佛国土。不应以限量心承事供养诸善知识。何以故。善男子。菩萨摩诃萨。应种无量诸善根。应集无量助道具。应修无量菩提因。应学无量巧回向。应化无量众生界。应照无量众生心。应知无量众生根。应识无量众生解。应觉悟无量众生。应调伏无量众生。应断无量烦恼。应净无量业习。应灭无量邪见。应除无量杂染心。应发无量清净心。应拔无量苦毒箭。应涸无量爱欲海。应破无量无明暗。应摧无量我慢山。应解无量生死缚。应度无量诸有流。应竭无量受生海。应令无量众生出五欲淤泥。应使无量众生离三界牢狱。应置无量众生于圣道中。应销无量贪欲行。应灭无量瞋恚行。应摧无量愚痴行。应破无量魔[四/絹]网。应舍无量魔事业。应净菩萨无量心乐欲。应长菩萨无量巧方便。应生菩萨无量增上根。应起菩萨无量决定解。应悟菩萨无量平等体。应净菩萨无量胜功德。应治菩萨无量诸行海。应满菩萨无量清净行。应现菩萨无量世间行。应顺菩萨无量方便行。应生无量净信力。应住无量精进力。应净无量正念力。应满无量三昧力。应起无量净慧力。应坚无量胜解力。应集无量福德力。应增无量智慧力。应发无量菩萨力。应满无量如来力。应分别无量法门。应深入无量法门。应清净无量法门。应生无量法光明。应作无量法照耀。应照无量品类根。应知无量烦恼病。应集无量妙法药。应疗无量众生疾。应办无量甘露供。应往无量佛国土。应供无量诸如来。应入无量菩萨会。应受无量如来教。应忍无量众生恼。应令无量众生离恶趣。应与无量众生胜安乐。应以四摄摄无量众生。应入无量总持门。应生无量大愿门。应修无量慈悲力。应求无量诸佛法。应起无量思惟力。应起无量神通事。应净无量智光明。应往无量众生趣。应受无量诸有生。应现无量差别身。应受无量诸苦恼。应顺无量凡夫法。应知无量众生苦。应说无量诸佛法。应舍无量内外财。应施无量福田境。应护无量善根。应近无量善知识。应调无量自种族。应修无量佛法。应说无量佛法。应赞无量持戒。应觉无量破戒。应回向无量善巧法。应了知无量梦幻法。应令无量众生住清净戒。应与无量众生金刚定。应令无量众生舍有见。应令无量众生速离三界。应令无量众生观无我。应令无量众生悟三乘。应入无量差别心。应思菩萨大境界。应住菩萨大宫殿。应观菩萨甚深法。应知菩萨难知境。应行菩萨难行行。应严菩萨尊重德。应践菩萨难入位。应知菩萨种种行。应现菩萨普遍神力。应受菩萨平等法云。应广菩萨无边行网。应满菩萨无边诸度。应授菩萨无量记别。应入菩萨无量忍门。应具菩萨无量智通。应入菩萨无量诸因缘。应示菩萨无量难解法。应显菩萨无量所作业。应断菩萨无量三毒苦。应尽菩萨无量惑根本。应净无量菩萨地。应说无量诸法门。应净无量诸佛刹。应擐无量菩萨甲胄。应承事无量如来。应发不思议菩萨愿。应修不思议菩萨行。应受不思议菩萨教。应知不思议菩萨顺烦恼行。应知不思议菩萨离烦恼行。应净不思议菩萨有为过。应知不思议菩萨称赞涅槃甚深利益。应知不思议如来功德。如是不思议如来赞叹。不思议如来名称。不思议涅槃名称。不思议种种世法。不思议除灭世法。不思议妙行。不思议语言。不思议杂烦恼行。不思议灭烦恼行。不思议妙行金刚句。不思议语言金刚句。不思议杂烦恼金刚句。不思议灭烦恼金刚句。不思议妙行秘密句。不思议语言秘密句。不思议杂烦恼秘密句。不思议灭烦恼秘密句。如是一切悉应修学。善男子。举要言之。应普修一切菩萨行。了法平等故。应普化一切众生界。善巧调伏故。应普入一切无边劫。愿力广大故。应普生一切诸有趣。示现受生故。应普知一切三世智。随顺觉悟故应普行一切诸佛法究竟体同故。应普净一切诸佛刹平等庄严故。应普满一切菩萨愿。圆满一体故。应普供一切诸如来。胜愿现前故。应普同一切菩萨愿。一性平等故。应普事一切善知识。志求种种诸菩萨行。为令彼心生欢喜故。</p>
<div class="jwbt-box"><div class="jwbt"><a name=j0085-04-5><a href="0085-04.htm#MENU-top">大方广佛华严经普贤菩萨行愿品卷第三十三</div></a></a>
<div class="jwbtbm"><a name=j0085-04-6><a href="0085-04.htm#MENU-top">入不思议解脱境界普贤行愿品</div></div></a></a>
<p>　　复次善男子。汝因此故。求善知识。勿于身心而生疲倦。见善知识。勿生厌足。请问善知识。勿惮劳苦。亲近善知识。勿怀退转。供养善知识。无令间断。随顺善知识教诲。不应违逆。于善知识所有功德。不应疑惑。闻善知识演说出离门。应生决定。见善知识随顺烦恼行。勿生嫌怪。于善知识所生深信心不应变改。何以故。善男子。菩萨因善知识。闻一切菩萨行。因善知识。成就一切菩萨功德。因善知识。出生一切菩萨大愿。因善知识。引发一切菩萨善根。因善知识。积集一切菩萨助道法。因善知识。开发一切菩萨法光明。因善知识。成就一切菩萨出离门。因善知识。修学一切菩萨清净戒。因善知识。安住一切菩萨功德法。因善知识。清净一切菩萨自性心。因善知识。发明一切菩萨坚固志。因善知识。具足一切菩萨陀罗尼辩才门。因善知识。能生一切菩萨清净藏。因善知识。出现一切菩萨智光明。因善知识。获得一切菩萨增上愿。因善知识。得与一切菩萨同一愿。因善知识。听闻一切菩萨殊胜法。因善知识。得到一切菩萨秘密处。因善知识。得至一切菩萨法宝洲。因善知识。得增一切菩萨善根芽。因善知识。增广一切菩萨智慧海。因善知识。守护一切菩萨深密藏。因善知识。任持一切菩萨福德聚。因善知识。清净一切菩萨受生道。因善知识。领受一切菩萨正法云。因善知识。游入一切菩萨出世道。因善知识。发起一切菩萨大欢喜。因善知识。获得一切如来菩提果。因善知识。摄取一切菩萨妙行。因善知识。开敷一切菩萨功德。因善知识。往一切方听受妙法。因善知识。演说一切菩萨心。因善知识。成就一切菩萨大慈力。因善知识。出生一切菩萨大悲力。因善知识。摄持一切菩萨自在力。因善知识。出生一切菩萨菩提分。因善知识。能作一切菩萨利益事。<br/>　　善男子。一切菩萨。由善知识任持。不堕恶趣。由善知识成就。自在受生。由善知识显示。得宿住智。由善知识开发。知一切劫。由善知识摄受。不退大乘。由善知识观察。不毁犯菩萨戒。由善知识守护。不随逐恶知识。由善知识养育。不退失菩萨法。由善知识摄取。超越凡夫地。由善知识教诲。不入二乘地。由善知识引发。得出离世间。由善知识覆护。能不染世法。由善知识抚育。修一切菩萨行。心不散乱。由善知识发起。办一切助道具。心不退屈。由善知识势力。不为业惑之所碎坏。由善知识任持。不为诸魔之所恐怖。由善知识授忍辱甲。能受一切恶言毁辱。由善知识安慰。于世苦乐心无忧喜。由善知识生长。能灭诸骄慢常爱乐法。由善知识守护。能令菩萨净戒圆满。由善知识威力。能了诸法心无所得。由善知识安慰。能于三界心无恐怖。由善知识教示。能知善巧出三界道。由善知识劝修。信甚深法心无厌足。由善知识教导。不为名利骄慢逼迫。由善知识演说。得宿住智知过去因。由善知识加持。于未来际而得善巧。由善知识能生。得善巧智知三世等。由善知识摄受。能转众生依正业报。由善知识普守护。能内怀惭愧具足众善。由善知识随顺力。能和颜软语引导众生。由善知识修行力。能离一切断常诸见。由善知识随顺守护。能远离利衰毁誉等法。由善知识显示。不说己能。赞他功德。由善知识巧示。能勤修习菩提心法。由善知识决择。能演契经甚深理趣。由善知识劝修。能爱乐成就头陀功德。由善知识先导。于诸空法而得善巧。<br/>　　善男子。由依止承事善知识故。能增长一切菩萨摩诃萨无量无边菩提分法。何以故。善男子。善知识者。能清净诸恶法。能退舍诸盖缠障。能散灭无明黑暗云。能解散一切诸见缚。能引出生死大苦城。能舍离决定住著处。能裂坏一切恶魔网。能拔除一切苦毒箭。能出离无明深林。能超过邪见旷野。能越度诸有瀑流。能拔出爱欲淤泥。能不入诸邪恶道。能显示菩提路。能令安住不放逸。能引至修行处。能清净一切智性道。能令增长智慧眼。能令长养菩提心。能令发起大悲意。能说一切菩萨行。能诲示一切波罗蜜。能安置一切菩萨地能令获得诸忍门。能出生一切诸善根。能成办一切助道具。能施与一切大功德。能令普到一切如来所。能显示一切功德法。能劝修一切胜利益。能策励一切所修道。能显示永出生死门。能杜绝一切诸邪径。能令趣入真实道。能以法光普照曜。能以法雨普润泽。能令尊重师长离诸懒惰能令入白净法心无厌足。<br/>　　善男子。善知识者。如轨范师。能以善语而诲示故。善知识者。犹如伴侣。住阿兰若不舍离故。善知识者。如胜神通。能现种种诸自在故。善知识者。如金刚剑。能截烦恼及随眠故。善知识者。如亲教师。能为忏除五犯罪故。善知识者。如胜静虑。能灭一切随烦恼故。善知识者。如摩尼镜。令现前证宿住智故。善知识者犹如桥梁。能令超度诸有流故。善知识者。能断疑网。业异熟中善决断故。善知识者。能善安处。令速入于不退地故。善知识者。能令深信。微细业果如自见故。善知识者。善能劝修。毁呰一切不善法故。善知识者。是智慧眼。一切法中不执著故。善知识者。心如明灯。顺本觉性而觉了故。善知识者。如说道者。为大丈夫处会说故。善知识者。能舍恶友。不入恶人之处故。善知识者。舍不律仪。能令增长善律仪故。善知识者。能教时语。随众生根而发言故。善知识者。劝随顺修。令舍衣食摄众生故。善知识者。为先导师。令如所说而修行故。善知识者。令其深入等持等至皆深入故。善知识者。犹如良医。能于饮食知节量故。善知识者。如瑜伽师。能令趣入相应行故。善知识者。能为显示。令见菩萨胜境界故。善知识者。能为觉悟。令于诸法觉本性故。善知识者。能为安慰。令诸众生无忧恼故。善知识者。犹如羂索。能摄众生入佛智故。善知识者。如得王印。于一切法无障碍故。善知识者。为能引发。令诸众生趣种智故。善知识者。为法园苑。是诸菩萨爱乐处故。善知识者。如威猛将。摧伏一切诸魔军故。善知识者。为大明咒。能除一切诸苦厄故。善知识者。犹如大船。超过生死至彼岸故。善知识者。如如意珠。能令所愿皆圆满故。善知识者。能为救护。于诸恶道救众生故。善知识者。为先导相。修佛十八不共法故。善知识者。如庄严具。庄严一切净法身故。善知识者。如妙璎珞。庄严发心诸佛子故。善知识者。犹如长子。能绍佛种使不断故。善知识者。如贤德瓶。圆满诸佛智功德故。善知识者。如净摩尼。能清一切垢浊心故。善知识者。如清净戒。能令三业皆清净故。善知识者。犹如关钥。能开一切解脱门故。善知识者。犹如大路。行佛智行所行处故。善知识者。是佛境界。非诸二乘境界地故。善知识者。如正智教。非是三乘所知境故。善知识者。如等流果。从诸种智。同类生故。善知识者。如明净眼。能示众生夷险道故。善知识者。如陀罗尼。能持修学诸众生故。善知识者。为能发起。发起一切智慧明故。善知识者。为能断灭。断灭一切无明闇故。善知识者。如最胜药。能除众生诸惑病故。善知识者。如无尽藏。充满众生种种愿故。善知识者。如善方便。善巧证得诸佛地故。善知识者。犹如门户。少欲知足所行道故。善知识者。如能作业。能令勤修清净业故。善知识者。如说道者。远离险难诸因缘故。善知识者。犹如止观。息灭一切渴爱法故。善知识者。为说慧者。令入甚深无生义故。善知识者。能为照明。令见因果不失坏故。善知识者。如闲静地。能静其心修习道故。善知识者。为示道者。引诣如来集会所故。善知识者。犹如日月。能为照明甚深法故。善知识者。如轨范师。能为分别微细智故。善知识者。为能觉悟。令悟诸法如梦幻故。善知识者。为胜仪范。随顺众生常护他故。善知识者。能知世智。去来语默心无乱故。善知识者。厌不善心。性自觉悟远愚迷故。善知识者。承奉尊长。无我无人及懒惰故。善知识者。消灭诸惑。观自他身不可得故。善知识者。具觉悟智。随顺觉知世出世故。善知识者。离无益事。能令自他超诸有故。善知识者。为真实智。普知一切生灭体故。善知识者。无得无忧。观察过去自业体故。善知识者。住头陀行。以菩萨法常洗涤故。善知识者。得义无碍。觉悟差别真实体故。善知识者。不求赞美。不显己德盖尊敬故。善知识者。具妙忍智。于自业果深觉悟故。善知识者。远离在家。不以利养而亲近故。善知识者。住远离行。舍无义语近真实故。善知识者。修行正境。常勤修习四念住故。善知识者。善巧问答。于诸问答无不知故。善知识者。能摧异论。善能安立摧邪见故。善知识者。不厌贫穷。于彼能生慈愍心故。善知识者。能为法摄真实法中令深入故。善知识者。能以财摄。令诸众生修善行故。善知识者。常修知足。厌离守护诸过失故。善知识者。赞叹净戒。于诸种种甚深戒果能体解故。善知识者。诃责破戒。谓于种种破戒过失深觉悟故。善知识者。能具足戒。谓无谄诳如理受持正念知故。善知识者。能善观察。于善不善一切法中勤请问故。善知识者。能为先导。劝诸众生于佛菩提令勤修故。善知识者。住不退转。舍四颠倒知倒性故。善知识者。住真实相。普知诸法皆无相故。善知识者。住真实解。谓知识灭名色等法皆不生故。善知识者。得无所畏。谓觉诸佛甚深法门体相用故。善知识者。净戒住处。谓于菩萨戒身戒相智普知故。善知识者。深入定门。谓离欲泥住三昧故。善知识者。心无垢浊。谓离盖缠住净心故。善知识者。得诸总持。谓如实演说心无著故。善知识者。知甚深门。谓能普入法本性故。善知识者。信心住处。住诸善法根本处故。善知识者。住寂静教。谓普除灭诸渴爱故。善知识者。住正直道。谓能普知苦无我故。善知识者。住菩萨地。谓于十地普了知故。善知识者。是智慧地。谓于诸法无迷惑故。善知识者。是诸佛地。谓能出生菩萨法故。善知识者。住真实道。一切二乘不能知故。善知识者。得无尽辨。能说如实知见体故。善知识者。善离忧恼。知生死苦本无我故。善知识者。非文字境。知语言道不可得故。善知识者。住无生法。谓知识性不可得故。善知识者。是能寂静。谓能除灭诸烦恼故。善知识者。能灭邪见。谓能安住正见中故。复次善男子。善知识者。犹如慈母。出生一切佛种性故。善知识者。犹如严父。广大利益亲付嘱故。善知识者。犹如乳母。守护不令作恶法故。善知识者。犹如教师。示诸菩萨所应学故。善知识者。犹如善导。能示甚深波罗蜜故。善知识者。犹如良医。能治种种烦恼病故。善知识者。犹如雪山。增长一切种智药故。善知识者。犹如勇将。殄除一切诸恐怖故。善知识者。犹如船师。令度生死大瀑流故。善知识者。犹如商主。令到一切智宝洲故。善男子。汝今若能如是作意。正念思惟。当得亲近诸善知识。复次善男子。汝承事一切善知识。应发如大地心。平等荷负无疲倦故。汝应于善知识。发如金刚心。平等志愿不可坏故。汝应于善知识起如铁围山心。一切诸苦无能动故。汝应于善知识起给侍心。所有教令皆随顺故。汝应于善知识起弟子心。所有训诲无违逆故。汝应于善知识发如僮仆心。不厌一切诸作务故。汝应于善知识起如大火心。焚烧一切诸烦恼故。汝应于善知识生如佣作人心。随所教命无违逆故。汝应于善知识生除粪人心。舍离一切憍慢心故。汝应于善知识起如大水心。洗除一切烦恼垢故。汝应于善知识发如大风心。摧坏众生我慢山故。汝应于善知识发如虚空心。于五欲境无障碍故。汝应于善知识发如巨海心。诸功德宝皆圆满故。汝应于善知识发如满月心。令满清凉白净法故。汝应于善知识发如师子心。游行住处搏噬诸魔恶禽兽故。汝应于善知识发如良马心。随人到远离恶性故。汝应于善知识发如牛王心。利益众生无厌倦故。汝应于善知识发如沙门心。正命自居离邪谄故。汝应于善知识发如莲华心。戒慧清净不染欲泥故。汝应于善知识发如商主心。引导令至佛智城故。汝应于善知识发如大车心。运载重担忘恩报故。汝应于善知识发如调顺象心。恒事伏从无卒暴故。汝应于善知识发如山王心。任持一切无倾动故。汝应于善知识发如良犬心。常于本主无瞋害故。汝应于善知识发如旃荼罗心。常自轻贱无人我故。汝应于善知识发如犗牛心。恒思顺行无威怒故。汝应于善知识发近住心。随顺师长常尊重故。汝应于善知识发如舟船心。运度往来无疲倦故。汝应于善知识发如桥梁心。济度众生到彼岸故。汝应于善知识发如孝子心。承事供养顺颜色故。汝应于善知识发如王子心。遵王教令无违犯故。<br/>　　复次善男子。应于自身生病苦想。于善知识生医王想。于所说法生良药想。于所修行生除病想。又善男子。应于自身生远行想。于善知识生导师想。于所说法生正道想。于所修行生远达想。又善男子。应于自身生求度想。于善知识生船师想。于所说法生舟楫想。于所修行生到岸想。又善男子。应于自身生农夫想。于善知识生龙王想。于所说法生时雨想。于所修行生成熟想。又善男子。应于自身生贫穷想。于善知识生毗沙门想。于所说法生财宝想。于所修行生富饶想。又善男子应于自身生弟子想。于善知识生良医想。于所说法生技艺想。于所修行生解了想。又善男子。应于自身生恐怖想。于善知识生勇健想。于所说法生兵仗想。于所修行生除怨想。又善男子。应于自身生商人想。于善知识生导师想。于所说法生珍宝想。于所修行生得宝想。又善男子。应于自身生儿子想。于善知识生父母想。于所说法生家业想。于所修行生绍继想。又善男子。应于自身生王子想。于善知识生大臣想。于所说法生王教想。于所修行生智慧想。住王城想。冠王冠想。系王缯想。善男子。汝应发如是心。作如是意。亲近承事于善知识。何以故。一切菩萨。以如是心。近善知识。令其志愿永得清净故。<br/>　　复次善男子。菩萨因善知识。常能增长一切善根。譬如雪山生长药草。因善知识。成佛法器。譬如大海吞纳众流。因善知识。成功德处。譬如大海出生众宝。因善知识。净菩提心。譬如猛火能炼真金。因善知识出诸世间。如须弥山出于大海。因善知识。不染世法。譬如莲华不著尘水。因善知识不受诸恶。譬如大海不宿死尸。因善知识增长白法。譬如白月渐次圆满。因善知识照明法界。譬如盛日照四天下。因善知识增长大愿。譬如父母养育婴儿。善男子。我今略说。菩萨若能勤求随顺善知识教。即得成就十不可说不可说百千亿那由他功德。清净十不可说不可说百千亿那由他深心。增长十不可说不可说百千亿那由他菩萨根。具足十不可说不可说百千亿那由他威德力。断除十不可说不可说百千亿阿僧祇菩萨障碍。超越十不可说不可说百千亿阿僧祇魔境。深入十不可说不可说百千亿阿僧祇法门。圆满十不可说不可说百千亿阿僧祇助道。修习十不可说不可说百千亿阿僧祇妙行。发趣十不可说不可说百千亿阿僧祇大愿。善男子。我复略说。一切菩萨行。一切菩萨波罗蜜。一切菩萨所住地。一切菩萨安忍门。一切菩萨三昧门。一切菩萨神通智。一切菩萨总持门。一切菩萨回向智。一切菩萨四无量。一切菩萨广大愿。一切菩萨普遍成就。一切佛法。如是皆由善知识力。而得圆满。以善知识而为根本。从善知识来。依善知识生。依善知识长。依善知识住。善知识为因缘。善知识能发起。<br/>　　尔时善财童子。白言圣者。我今已知一切善法从善知识生。云何能于诸善知识善法之中。速得圆满。速得清净。得不退失。时德生童子有德童女。告善财言有二种戒。具足受持。则得圆满善知识法。何等为二。一菩萨戒。二别解脱戒。持是二戒。则能圆满善知识法。如佛所说。自不持戒。令他持戒。自未调伏。令他调伏。无有是处。若诸菩萨。具足圆满头陀功德。如是二戒。悉得清净。不失善法。善财童子。白言圣者。云何名为头陀功德。童子童女告善财言。善男子。言头陀者。谓诸菩萨十二头陀。何等十二。第一纳衣。善男子。云何纳衣。若诸菩萨具十种法。则得圆满成就纳衣。何等为十。一者勤修令得坚固。二者令心常自谦下。三于身心无有疲厌。四于衣服心不染著。五者常乐坚固远离。六者成就坚固功德。七不自显殊胜德行。八于他人不起轻慢。九者护持净戒圆满。十者堪任一切亲近。善男子。此是菩萨住净信心具足圆满。由此心故。闻说如来清净言教。不惜身命。勤修佛法。不破不毁。以勤修故。身心不动。令于所得坚固成就。以心坚固常自谦下。心谦下故。成就无我。得无我已。心无憍慢。得无慢心谦下力故。人所弃者悉收取足。浣染成衣。远离烦恼。心无厌恶。亦无贪著。但取资身。以御寒暑。修行道业。余无所顾。于此纳衣。不见过失。不念粗弊。但见纳衣所有功德。离贪欲者。乃服此衣。服此衣者。心无烦恼。是诸圣种。顺菩萨行。诸佛如来之所赞叹。由此因缘。不自贡高。不贡高故。不嫌他人。离高嫌故。净戒圆满。戒圆满故。堪任亲近诸佛菩萨之所护念。诸天人王。及刹帝利。婆罗门等。城邑聚落。一切见闻。无不欢喜恭敬礼拜。咸共赞美称扬其德。而作是言。我等有福。感如是人居此国土。同梵行者。咸皆欢喜。善男子。是为菩萨具足十法圆满成就纳衣功德。<br/>　　复次善男子。菩萨有十种法具足圆满成就三衣。何等为十。一者成就知足。二者成就少欲。三者离于多求。四者离诸积聚。五者远离丧失。六者远离身苦。七者远离心忧。八者远离于恼。九者远离取舍。十者向漏尽道。善男子。如是菩萨心少欲故。趣得三衣。无所拣别。成就喜足。得喜足已。远离多求。离多求故。无诸积聚。离积聚故不怖丧失。无丧失故身得无苦。身无苦故心亦无忧。心无忧故远离于恼。恼不生故远于取舍。远取舍故向漏尽道。善男子。是为菩萨具足十法圆满成就三衣功德。<br/>　　复次善男子。菩萨有十种法具足圆满。而得成就不随染衣。何等为十。一者不随贪欲所行。二者不随瞋恚所行。三者不随愚痴所行。四者不随忿怒所行。五者不随狠戾所行。六者不随嫉妒所行。七者不随悭吝所行。八者不随憍慢所行。九者不随名称赞誉眷属所行。十者不随亲近供养财利所行。善男子。由此不随贪等行故。不为四魔之所屈伏。遇诸毁辱。心不怯弱。设有尊重。亦不贡高。由此名为心不随顺诸染惑行。善男子。是为菩萨具足十法圆满成就不随染衣妙行功德。复次善男子。菩萨有十种法。具足圆满。则得成就依常乞食。何等为十。一者慈心摄取。二者次第行乞。三者不自生恼。四者成就知足。五者普共分食。六者不嗜美食。七者饮食知量。八者疾得善法。九者愿满善根。十者离和合相。善男子。云何菩萨慈心摄取。乃至远离诸和合相。善男子。若时菩萨。见诸苦恼逼迫众生。乏少善根。为欲圆满彼善根故。随顺众生。慈心摄取。菩萨为顺平等慈心次第行乞。于行乞时。若至城邑。齐整威仪。善摄诸根。一心不乱。谛视徐行。无踰七步。正念安住。于善法中。不选高门。不弃微贱。除恶律仪旃荼罗等。为护讥嫌。悉不应往。若以慈心。平等摄取。究竟不舍。菩萨随顺次第乞时。不自生恼。设不得食。亦不生瞋。菩萨如是成就知足。随与而取。不择精粗。菩萨如是次第乞已。持至佛前。或塔庙前。以尊重心。恭敬供养。供养毕已。还本所居。分为四分。取第一分。待同梵行。以第二分。施诸贫苦。以第三分。施诸囚系。以第四分。然自充食。于所食中。亦不贪嗜。但念于身作除病想。乃至为令身得安住。受饮食时。不令太少。以自虚羸。妨修善业。亦不过多。令身困重增长睡眠。因此食故。能勤精进。疾得善法。菩萨为欲圆满一切菩提分法诸善根故。又应远离取和合相。离是相已离于我执。成就无我。乃至自身内外血肉。一切财物。不生吝惜。能与众生共所受用。善男子。是为菩萨具足十法圆满成就依常乞食妙行功德。复次善男子。菩萨有十种法。具足圆满。则得成就常一坐食。何等为十。一者如诸菩萨。一坐道场。二者降伏魔怨。心不移动。三者于出世定。成就不动。四者于出世慧。成就不动。五者于出世智。成就不动。六者于诸法空。成就不动。七者于证真道。成就不动。八者于真实际。成就不动。九者于如如性。成就不动。十者于一切智成就不动。善男子。此一坐者。谓一法坐。菩萨依彼而得不动故。说菩萨成就一坐。善男子。是为菩萨具足十法圆满成就常一坐食妙行功德。</p>
<div class="jwbt-box"><div class="jwbt"><a name=j0085-04-7><a href="0085-04.htm#MENU-top">大方广佛华严经普贤菩萨行愿品卷第三十四</div></a></a>
<div class="jwbtbm"><a name=j0085-04-8><a href="0085-04.htm#MENU-top">入不思议解脱境界普贤行愿品</div></div></a></a>
<p>　　复次善男子。菩萨具十种法。则得圆满成就一食。何等为十。一者成就食时性不贪求。二者成就食时性无染著。三者随得食时常知止足。四者恒依时食不堕非时。五者若为利养悉不应食。六者若得甘美亦不应食。七者若见他食亦不生瞋。八者见他食时亦无悭妒。九者乃至命尽亦常一食。十者于所食时当起药想。善男子。是为十法成就一食妙行功德。<br/>　　复次善男子。菩萨具十种法。则得圆满阿兰若法。何等为十。一者成就久修梵行。二者成就清净律仪。三者成就诸根不乱。四者成就常乐多闻。五者成就一切处力。六者成就远离我执。七者成就不计著身。八者成就常乐远离。九者成就正法现前。十者成就乐于独处。善男子。云何菩萨久修梵行。乃至成就乐于独处？善男子。如是菩萨。得出家已。于诸如来所说教中。具足三轮戒印清净。于诸戒中。获得善巧。不由他教。能自开解。所谓随义善巧而能修行。随文善巧受持不忘。于出要道善巧随顺。于五犯聚善巧悔除随所行住。离诸犯境。于诸恶人。心常怖畏。乃至小罪亦不覆藏。于诸学处。有罪无罪。悉能了知。知如是等业之久近。堕三恶趣。复生人天。如是菩萨。善调六根。令无动乱。以是方便。住阿兰若。居无恼害。无过难处。不亲一切居人境界。不远城邑。乞食便易。药草滋茂。清净泉流。远恶禽兽。空闲寂静。依如是处而为居止。于所习诵。应自精勤。讽诵之时。调其气息。声离高下。心不外缘。专想忆持。思惟文义。离诸惛掉。止观相应。若见大臣婆罗门等来至其所。当于来者起爱敬心。先意问讯命令安坐。观其根性为说正法。咸令欢喜信受修行。若见国王。应善迎奉。方便承意。作如是言。唯愿大王。就此敷座。王既坐已。请其所欲。一切供给。或时彼王心无信乐。应以善言赞美王德。我观大王。妙得善利。今王境内。持戒多闻一切沙门。及婆罗门。良祐福田。悉于中住。以王威力。一切盗贼不来侵扰。由王德化。一切恶兽悉皆远离。王闻语已。欢喜踊跃。诸根调伏。其心寂静。堪任法器。当为宣说种种正法。或为演说厌生死法。或为演说如来功德。广大自在甚深妙法。如是一切皆令欢喜。菩萨成就如是多闻一切处力堪修正行。菩萨成就自利利他。远离一切我执烦恼。菩萨成就不计著身于阿兰若心无恐怖。菩萨成就常乐远离。住阿兰若其心寂静。菩萨成就正法现前。于诸世间悉皆舍离。菩萨成就乐于独处。犹如野鹿无鹿恐怖。善男子。是为菩萨具足十法圆满成就住阿兰若妙行功德。<br/>　　复次善男子。菩萨具十种法。则得成就树下而坐。何等为十。一者不近村邑聚落。二者不依太远城邑。三者不依荆棘之处。四者不依多毒草处。五者不依无枝叶树。六者不依多猿狖处。七者不依众鸟集处。八者不依恶兽住处。九者不依近怨贼处。十者不依造作非法恶律仪处。如是等处悉不应依。能令身心安隐喜乐。可修善行即应安住。善男子。是为菩萨具足十法圆满成就树下而坐妙行功德。<br/>　　复次善男子。菩萨具十种法。则得圆满露地而坐。何等为十。一者随寒热雨。不择温凉。二者不依墙壁。三者不依树林。四者不依草[卄/積]。五者不依危险。六者寒不覆障。七者雨不覆盖。八者热不覆障。九者风不覆障。十者若有病苦。得居房舍。菩萨应当作如是念。若于露坐。正念现前。随所修行。速除烦恼。随顺佛说头陀功德。我当勤求而得圆满。设住房舍。不生贪著。亦不应言此好彼恶。应作是念。我居寺舍。利益一切。修福众生。露坐不能为大利益。又露地坐。但能自利。不能利他而彼菩萨。虽居房舍。昼夜常作露地坐想。善男子。是为菩萨具足十法圆满成就露地而坐妙行功德。复次善男子。菩萨具十种法。则能成就住止冢间。何等为十。一者厌离世间想。二者死相现前想。三者初死未坏想。四者青瘀现前想。五者胮胀现前想。六者脓流败坏想。七者禽兽食啖想。八者火焚半然想。九者肢节分离想。十者骨琐现前想。善男子。若诸菩萨。住冢间时。于诸众生。恒住慈心及利益心。坚持净戒。摄护威仪。澡洁其身。不应食肉。何以故。止住寒林。应防二过。一离外道所讥毁故。二离非人得其便故。善男子。若彼菩萨。入僧伽蓝。先礼佛塔及诸形像。上中下座。随应礼拜。如是毕已。应当守护威仪法式。为住冢间。诸菩萨等。逆生死流。顺圣法故。善男子。若彼菩萨。入僧伽蓝。旧住比丘。应以床敷。请令就坐。菩萨审观。若有妨难。随事思惟。若无妨难。乃可就坐。应当如是谦下其心。善男子。是为菩萨具足十法圆满成就住止冢间妙行功德。<br/>　　复次善男子。菩萨具十种法。则得圆满成就常坐。何等为十。一者不为己身疲劳。二者不为其心热恼。三者不为懒惰睡眠。四者不为久立不安。五者为满菩提法聚。六者为修心一境性。七者为求正道现前。八者为欲坐菩提场。九者为欲利益众生。十者为欲灭除烦恼。善男子。是为菩萨具足十法成就常坐妙行功德。<br/>　　复次善男子。菩萨具十种法。则得圆满成就随坐。何等为十。一者随所遇座心不贪著。二者随旧敷座不自施设。三者亦不教人敷设床座。四者于诸敷具不作因缘。五者遇草叶等随时而坐。六者多毒虫处应当远离。七者若欲卧时右胁著地。八者心无放逸念当时起。九者系想在明顺法寝息。十者为欲修行令身安乐。善男子。是为菩萨具足十法成就随坐妙行功德。善男子。此十二种头陀功德。菩萨修行具足成就能令一切善知识法。圆满清净。能于一切善知识法永无退转。尔时善财童子。得闻如是清净妙行头陀功德。种种赞叹诸善知识。种种随顺菩萨行门。及能显示一切佛法。身心柔软。欢喜踊跃。速疾增长爱敬之心。顶礼童子及童女足。绕无量匝。殷勤瞻仰。一心恋慕。辞退而去。<br/>　　尔时善财童子。善知识教。润泽其心。正念思惟诸菩萨行。渐渐前行。向海岸国。自忆往世。经多生死不修礼敬。即时发意。深自克责。勤力而行。复忆往世。久处轮回。身心不净。即时发意。专自治洁。愿达彼岸。复忆往世。随顺世间。作诸恶业。即时发意。正念观察诸菩萨行。复忆往世。烦恼覆心。起诸妄想。即时发意。恒正思惟诸法实性。复忆往世。所修诸行。但为自身。即时发意。令心广大。普及含识。复忆往世。追求欲境。常自损耗。即时发意。修行佛法。长养诸根。复忆往世。起邪思念。颠倒相应。即时发意。生正见心。起菩萨愿。复忆往世。日夜劬劳。作诸恶事。即时发意。起大精进。成就佛法。复忆往世。受五趣生。于自他身。皆无利益。即时发意。愿以其身。饶益众生。成就佛法。发起一切众生善根。承事一切诸善知识。恒与正愿。心共相应。如是思惟。生大欢喜。复观此身。从无始际。常是一切生老病死。恩爱离别。众苦之本。愿尽未来。修行一切菩萨之道。教化成熟一切众生。见诸如来。成就佛法。游行一切诸佛刹土。承事一切善说法师。住持一切如来正教。寻求一切正法伴侣。见一切善知识。集一切诸佛法。与一切菩萨愿智身。而作因缘。作是念时。速疾增长不可思议无量善根。即于一切诸菩萨所。发起深信尊重之心。生希有想。生大师想。诸根清净。善法增益。起一切菩萨恭敬供养。作一切菩萨曲躬合掌。生一切菩萨普见世间眼。起一切菩萨普念众生想。入一切菩萨无量平等门。现一切菩萨无量愿化身。出一切菩萨清净语言愿。欲庄严一切佛土。想见过现一切诸佛。及诸菩萨威德圆满。于一切处。示现成道神通变化。乃至无有一毛端处。佛菩萨身。而不周遍。又得清净一切菩萨智光明眼。见一切菩萨所行境界。其心普入十方刹网。其愿普遍虚空法界。随顺一切。尽无余处。普修一切三世平等无分别行。相续不断。无有休息。普入一切甚深法门。如是一切。皆以信受善知识教之所致耳。善财童子。以如是尊重。如是供养。如是称赞。如是观察。如是加持。如是愿力。如是想念。如是随顺。如是思惟。如是出生。遍满无量智慧境界。于毗卢遮那庄严藏大楼阁前。五体投地。恭敬礼拜。暂时敛念。思惟观察。发起甚深广大信解。广大愿力。变化自身。遍一切处。入智慧身。住平等门。普现其身。在于一切如来前。一切菩萨前一切善知识前。一切如来塔庙前。一切如来形像前。一切诸佛一切菩萨住处前。一切法宝堂宇前。一切声闻辟支佛及其塔庙前。一切圣众福田前。一切父母尊者前。一切十方众生身前。遍一切处。皆如上说。尊重礼赞。如是充满。一切缘中。无尽愿力。加持变化。尽未来际。遍一切处。无有休息。等虚空无边量故。等法界无障碍故。等实际遍一切故。等如来无分别故。犹如影随智想现故。犹如梦从思等起故。犹如像表示一切故。犹如响善缘所发故。无有生更递兴谢故。无有相应心迁动故。无有性随缘转变故。又决定知甚深信解。如是如是。一切诸报。皆从业起。甚深信解。如是如是。一切诸果皆从因起。甚深信解。如是如是。一切诸业。皆从习起。甚深信解。如是如是。一切如来。出兴于世。皆从信起。甚深信解。如是如是。一切化现。诸供养事。皆悉从于决定解起。甚深信解。如是如是。一切如来所变化佛。皆从尊重爱敬心起。甚深信解。如是如是。一切佛法从善根起。甚深信解。如是如是。一切化佛从方便起。甚深信解。如是如是。一切佛事从大愿起。甚深信解。如是如是。一切菩萨所修诸行。从回向起。甚深信解。如是如是。一切法界。广大庄严。从一切智境界而起。甚深信解。离于断见。知回向故。离于常见。知无生故。离无因见。知正因故。离颠倒见。知如实理故。离自在见。知不由他故。离自他见。知从缘起故。离诸邪见。知因果力故。离边执见。知法界无边故。离往来见。知如影像故。离有无见。知不生灭故。离一切法见。知空无生故。知不自在故。知愿力出生故。离一切相见入无相际故。知一切法如种生芽不失坏故。如印印文相续起故。知质如像故。知声如响故。知境如梦故。知业如幻故。了世心现故。了果因起故。了报业集故。了知一切诸功德法。皆从菩萨善巧方便之所流故。了知一切法非法性平等现前增长成就真法界故。善财童子。入如是智。如是思惟。如是作意。端心洁念。于楼阁前。举体投地。殷勤顶礼。不思议善根。速疾现前流注身心。清凉悦泽。然后安徐。从地而起。一心瞻仰。目不暂舍。合掌围绕毗卢遮那普庄严藏广大楼阁。经无量匝思惟作意。发起深心。曲躬恭敬。作是念言。此大楼阁是解甚深空无相愿三解脱者之所住处。此大楼阁。是于诸法了达法性无分别者之所住处。此大楼阁。是了法界本际平等无差别者之所住处。此大楼阁。是知一切诸众生界不可得者之所住处。此大楼阁。是知一切诸法无生住灭者之所住处。此大楼阁。是不执著一切世间者之所住处。此大楼阁。是不执著一切窟宅者之所住处。此大楼阁。是不爱乐一切聚落者之所住处。此大楼阁。是不依著一切境界者之所住处。此大楼阁。是能远离一切相者之所住处。此大楼阁。是能坏散一切妄想者之所住处。此大楼阁。是知诸法无自性者之所住处。此大楼阁。是断一切分别业者之所住处。此大楼阁。是离一切想心意识者之所住处。此大楼阁。是于一切法不来不去不入不出者之所住处。此大楼阁。是入一切甚深般若波罗蜜者之所住处。此大楼阁。是能方便安住一切普门法界者之所住处。此大楼阁。是能寂静息灭一切烦恼火者之所住处。此大楼阁。是以胜慧除断一切见爱慢者之所住处。此大楼阁。是出生一切诸禅解脱等持等至三昧通明而游戏者之所住处。此大楼阁。是观察一切诸大菩萨三昧境界者之所住处。此大楼阁。是安住一切诸如来所亲近依止者之所住处。此大楼阁。是以一劫入一切劫。以一切劫入于一劫。而不坏其相者之所住处。此大楼阁。是以一刹入一切刹。以一切刹入于一刹。而不坏其相者之所住处。此大楼阁。是以一法入一切法。以一切法入于一法。而不相杂乱者之所住处。此大楼阁。是以一众生入一切众生。以一切众生入一众生。而不坏其相者之所住处。此大楼阁。是以一佛入一切佛。以一切佛入于一佛。而不坏其相者之所住处。此大楼阁是于一念中而知一切三世者之所住处。此大楼阁。是于一念中往诣一切国土者之所住处。此大楼阁。是于一切众生前悉现其身者之所住处。此大楼阁。是心常利益一切世间者之所住处。此大楼阁。是得自在力能遍至一切处者之所住处。此大楼阁。是虽已出。一切世间。为欲教化诸众生故。而恒于中普现其身。不舍离者之所住处。此大楼阁。是不依著一切刹土。欲为供养一切佛故。而游一切诸佛刹者之所住处。此大楼阁。是不动本处。能普往诣一切佛刹。而庄严者之所住处。此大楼阁。是能遍亲近一切诸佛。而不起佛想者之所住处。此大楼阁。是能遍依止一切善知识。而不起善知识想者之所住处。此大楼阁。是住一切魔宫。而不耽著欲境界者之所住处。此大楼阁。是知一切心意识法。而永离一切心想见者之所住处。此大楼阁。是虽于一切众生中而现其身。然于自他不生二相者之所住处。此大楼阁。是能普入一切世界。而于法界无差别相者之所住处。此大楼阁。是愿住未来一切劫。而于诸劫无长短想者之所住处。此大楼阁。是不离一毛端处。而普现身。随顺十方一切世界者之所住处。此大楼阁。是能演说难遭遇法者之所住处。是能安住难知解法者之所住处。是能安住甚深法者之所住处。是能安住无二法者之所住处。是能安住无相法者之所住处。是能安住无对治法者之所住处。是能安住无所得法者之所住处。是能安住无戏论法者之所住处。是能安住大慈大悲者之所住处。是已越度一切二乘所知境者之所住处。是已超过一切魔境界者之所住处。是已能于一切世法无所染者之所住处。是已能到一切菩萨所到岸者之所住处。是已能住一切如来所住处者之所住处。是虽已离一切诸相。而亦不入声闻正位者之所住处。是虽已了诸法无生。而亦不住无生法性者之所住处。是虽已观贪欲不净。而不证离贪法。亦不与贪欲俱者之所住处。是虽修于慈而不证离瞋法。亦不与瞋垢俱者之所住处。是虽观一切十二缘起。而不证离痴法。亦不与痴惑俱者之所住处。是虽住四禅。而以大悲愿力。不随禅生者之所住处。是虽住四无量。为化众生故。而不生于色界者之所住处。是虽修四无色定。以大悲故。而不住无色界者之所住处。是虽勤修止观。为化众生故。而不证明脱者之所住处。是虽行于舍。而以大悲。不舍一切化众生事者之所住处。是虽观于空。然不起空见者之所住处。是虽行无相。而常教化著相众生者之所住处。是虽行无愿。而不舍菩提一切行愿者之所住处。是虽于一切业烦恼中而得自在。为欲教化成熟众生。而现随顺业烦恼者之所住处。是虽无生死。而为化众生。示受生死者之所住处。是虽已离一切诸趣。为化众生。示入诸趣者之所住处。是虽行于慈。而于诸众生。无所爱恋者之所住处。是虽行于悲。而于诸众生。无所取著者之所住处。是虽行于喜。而观苦众生。心常哀愍者之所住处。是虽行于舍。而不废舍利益他事者之所住处。是虽行九次第定。而不厌离欲界受生者之所住处。是虽知一切法无生无灭。而不于实际作证者之所住处。是虽入三解脱门。而不取声闻解脱者之所住处。是虽观四圣谛。而不住小乘圣果者之所住处。是虽观甚深缘起。而不住究竟寂灭者之所住处。是虽修八圣道。而不求永出世间者之所住处。是虽超凡夫地。而不堕声闻辟支佛地者之所住处。是虽观五取蕴。而不永灭诸蕴者之所住处。是虽超出四魔。而不分别诸魔境界者之所住处。是虽不著六处。而不永灭六处者之所住处。是虽安住真如。而不堕实际者之所住处。是虽说一切乘。而不舍大乘者之所住处。此大楼阁。是住如是一切无量诸功德者之所住处。尔时善财童子。合掌瞻仰。恭敬一心。而说偈言。<br/>　　此是大悲清净智　　利益世间慈氏尊<br/>　　灌顶地中佛长子　　随顺思惟入佛境<br/>　　一切名闻诸佛子　　住大智境解脱门<br/>　　游行法界心无著　　此无等者之住处<br/>　　施戒忍进禅智慧　　方便愿力及神通<br/>　　如是大乘诸度法　　悉具足者之住处<br/>　　智慧广大如虚空　　普知三世一切法<br/>　　无碍无依无所取　　了诸有者之住处<br/>　　善能解了一切法　　无性无生无所依<br/>　　如鸟飞空得自在　　此无所畏之住处<br/>　　了知三毒真实性　　分别因缘虚妄起<br/>　　亦不厌彼而求出　　此寂静人之住处<br/>　　三解脱门八圣道　　诸蕴处界及缘起<br/>　　悉能观察不趣寂　　此善巧人之住处<br/>　　十方国土及众生　　以无碍智咸观察<br/>　　了性皆空不分别　　此寂灭人之住处<br/>　　普行法界悉无碍　　而求行性不可得<br/>　　如风行空无所行　　此无依者之住处<br/>　　普见恶道群生类　　受诸楚毒无所归<br/>　　放大慈光悉除灭　　此哀愍者之住处<br/>　　见诸众生失正道　　譬如生盲践畏途<br/>　　引其令入解脱城　　此大导师之住处<br/>　　见诸众生入魔网　　生老病死常逼迫<br/>　　令其解脱得慰安　　此勇健人之住处<br/>　　见诸众生婴惑病　　而兴广大悲愍心<br/>　　甘露智药以除灭　　此大医王之住处<br/>　　见诸众生没有海　　沉沦忧迫受众苦<br/>　　大悲法船以救之　　此善度者之住处<br/>　　见诸众生在惑海　　能发菩提妙宝心<br/>　　悉入其中而拔济　　此善渔人之住处<br/>　　恒以大愿慈悲眼　　普观一切诸众生<br/>　　从诸有海而拔出　　此妙翅王之住处<br/>　　譬如日月在虚空　　一切世间靡不烛<br/>　　愿智光明亦如是　　此照世者之住处<br/>　　菩萨为化一众生　　普尽未来无量劫<br/>　　如为一人一切尔　　此救世者之住处<br/>　　于一刹土化众生　　尽未来劫无休息<br/>　　如于一刹十方然　　此坚固意之住处<br/>　　十方诸佛所说法　　一坐普受咸令尽<br/>　　尽未来劫志无厌　　此智海人之住处<br/>　　遍游一切世界海　　普入一切道场海<br/>　　供养一切如来海　　此修行者之住处<br/>　　修行一切妙行海　　发起无边大愿海<br/>　　如是经于众劫海　　此功德者之住处<br/>　　一毛端处无量刹　　佛众生劫不可说<br/>　　如是明见靡不周　　此无碍眼之住处<br/>　　一念普摄无边劫　　国土诸佛及众生<br/>　　福智无碍波罗蜜　　此具德人之住处<br/>　　十方佛刹碎为尘　　一切大海以毛滴<br/>　　菩萨发愿数如是　　此无碍者之住处<br/>　　成就总持三昧门　　大愿诸禅及解脱<br/>　　一一皆住无边劫　　此真佛子之住处<br/>　　无量无边诸佛子　　种种说法度众生<br/>　　亦说世间众技艺　　此修行者之住处<br/>　　成就神通方便智　　修行如幻妙法门<br/>　　十方五趣悉现生　　此无碍者之住处<br/>　　菩萨始从初发心　　具足修行一切行<br/>　　化身无量遍法界　　此神力者之住处<br/>　　一念成就菩提道　　普作无边智慧业<br/>　　世情思虑悉发狂　　此难量者之住处<br/>　　成就神通无障碍　　游行法界靡不周<br/>　　其心未尝有所得　　此净慧者之住处<br/>　　菩萨修行无碍慧　　入诸国土无所著<br/>　　以无二智普照明　　此无我者之住处<br/>　　了性如空平等智　　本来寂静无所依<br/>　　常行如是境界中　　此离垢人之住处<br/>　　普见群生受众苦　　发大仁慈智慧心<br/>　　愿常利益诸世间　　此悲愍者之住处<br/>　　佛子住于此　　普现众生前<br/>　　犹如日月轮　　遍除生死暗<br/>　　佛子住于此　　普顺众生心<br/>　　变现无量身　　充满十方刹<br/>　　佛子住于此　　遍游诸世界<br/>　　一切如来所　　无量无数劫<br/>　　佛子住于此　　称量佛境界<br/>　　无量无数劫　　其心无厌倦<br/>　　佛子住于此　　念念入三昧<br/>　　一一三昧门　　阐明诸佛境<br/>　　佛子住于此　　悉知一切刹<br/>　　无量无数劫　　众生佛名号<br/>　　佛子住于此　　一念摄诸劫<br/>　　远离诸妄想　　随顺于众生<br/>　　佛子住于此　　修习诸三昧<br/>　　一一心念中　　了知三世法<br/>　　佛子住于此　　结加身不动<br/>　　普现一切刹　　诸趣利众生<br/>　　佛子住于此　　饮诸佛法海<br/>　　深入智慧海　　具足功德海<br/>　　佛子住于此　　悉知诸刹数<br/>　　世数众生数　　佛不思议数<br/>　　佛子住于此　　一念悉能了<br/>　　一切三世中　　国土之成坏<br/>　　佛子住于此　　普知佛行愿<br/>　　菩萨所修行　　众生根性欲<br/>　　佛子住于此　　见一极微中<br/>　　无量刹道场　　众生及诸劫<br/>　　如一极微内　　一切微悉然<br/>　　种种咸具足　　处处皆无碍<br/>　　佛子住于此　　普观一切法<br/>　　众生刹及世　　无起无所有<br/>　　观察众生等　　法等如来等<br/>　　刹等诸愿等　　三世悉平等<br/>　　佛子住于此　　教化诸群生<br/>　　供养诸如来　　思惟诸法性<br/>　　无量千万劫　　所修愿智行<br/>　　广大不可量　　称扬莫能尽<br/>　　彼诸大勇猛　　所行无障碍<br/>　　安住于此中　　我合掌敬礼<br/>　　诸佛之长子　　圣德慈氏尊<br/>　　我今恭敬礼　　愿垂顾念我</p>
<div class="jwbt-box"><div class="jwbt"><a name=j0085-04-9><a href="0085-04.htm#MENU-top">大方广佛华严经普贤菩萨行愿品卷第三十五</div></a></a>
<div class="jwbtbm"><a name=j0085-04-10><a href="0085-04.htm#MENU-top">入不思议解脱境界普贤行愿品</div></div></a></a>
<p>　　尔时善财童子。以如是等一切菩萨无量称扬赞叹之法。赞毗卢遮那庄严藏大楼阁中诸菩萨已。于楼阁前。恭敬顶礼。住立一心。曲躬合掌。渴仰欲见弥勒菩萨。亲近供养。乃见弥勒菩萨。从楼阁外别处而来。无量天龙夜叉乾闼婆阿修罗迦楼罗紧那罗摩睺罗伽人非人等。释梵护世。及本生处内外亲戚。无量眷属。婆罗门众。及余无数百千众生。前后围绕。而共来向大楼阁所。善财见已。欢喜踊跃。即前作礼。五体投地。时弥勒菩萨。观察善财。指示大众。叹其真实无量功德。而说偈言。<br/>　　汝等观善财　　智慧心清净<br/>　　为求菩提行　　而来亲近我<br/>　　善来圆满慈　　善来清净悲<br/>　　善来寂灭眼　　修行无懈倦<br/>　　善来清净意　　善来广大心<br/>　　善来不退根　　修行无懈倦<br/>　　善来不动行　　常求善知识<br/>　　了世心无染　　调伏诸群生<br/>　　善来行妙道　　善来住功德<br/>　　善来趣佛果　　与世为依怙<br/>　　善来德为体　　善来法所滋<br/>　　善来无边行　　世间难可见<br/>　　善来离迷惑　　处世如莲华<br/>　　利衰毁誉等　　一切无分别<br/>　　善来施安乐　　调柔堪受化<br/>　　谄诳瞋慢心　　一切悉除灭<br/>　　善来真佛子　　普诣于十方<br/>　　增长诸功德　　调柔无懈倦<br/>　　善来三世智　　遍知一切法<br/>　　普生功德藏　　修行不疲厌<br/>　　文殊德云等　　一切诸佛子<br/>　　展转令汝来　　示汝无碍处<br/>　　具修菩萨行　　普摄诸群生<br/>　　广大不思议　　今来至我所<br/>　　为求诸如来　　清净之境界<br/>　　问诸广大愿　　而来至我所<br/>　　去来现在佛　　所成诸行业<br/>　　汝欲皆修学　　而来至我所<br/>　　汝于善知识　　欲求微妙法<br/>　　欲受菩萨行　　而来至我所<br/>　　汝念善知识　　诸佛所称叹<br/>　　令汝成菩提　　而来至我所<br/>　　汝念善知识　　生我如父母<br/>　　养我如乳母　　增长菩提分<br/>　　如医疗众疾　　如天洒甘露<br/>　　如日示正道　　如月转净轮<br/>　　如山不动摇　　如海无增减<br/>　　如船师济度　　而来至我所<br/>　　汝观善知识　　犹如大猛将<br/>　　亦如大商主　　又如大导师<br/>　　能建正法幢　　能示佛功德<br/>　　能灭诸恶道　　能开善趣门<br/>　　能显诸佛身　　能守诸佛藏<br/>　　能持诸佛法　　是故愿瞻奉<br/>　　欲满诸佛智　　欲具端正身<br/>　　欲生尊贵家　　而来至我所<br/>　　汝等观此人　　亲近善知识<br/>　　随其所修学　　一切皆顺行<br/>　　以昔福因缘　　文殊令发心<br/>　　随顺无违逆　　修行不懈倦<br/>　　父母与亲属　　宫殿及财产<br/>　　一切皆舍离　　谦下求知识<br/>　　净治如是意　　永离世间身<br/>　　当生佛国土　　受诸胜果报<br/>　　善财见众生　　生老病死苦<br/>　　为发大悲意　　勤修无上道<br/>　　善财见众生　　五趣恒流转<br/>　　为求金刚智　　破彼诸苦轮<br/>　　善财见众生　　心田甚荒秽<br/>　　为除三毒刺　　专求利智犁<br/>　　众生处痴暗　　盲冥失正道<br/>　　善财为导师　　示其安隐处<br/>　　忍铠解脱乘　　智慧为利剑<br/>　　能于三有内　　破诸烦恼贼<br/>　　善财法船师　　普济诸含识<br/>　　令过尔焰海　　疾至净宝洲<br/>　　善财正觉日　　智光大愿轮<br/>　　周行法界空　　普照群迷宅<br/>　　善财正觉月　　白法悉圆满<br/>　　慈定清凉光　　等照众生心<br/>　　善财胜智海　　依于直心住<br/>　　菩提行渐深　　出生众法宝<br/>　　善财大心龙　　升于法界空<br/>　　兴云霔甘泽　　生成一切果<br/>　　善财然法灯　　信炷慈悲油<br/>　　念器功德光　　灭除三毒暗<br/>　　觉心羯逻蓝　　悲胞慈为肉<br/>　　菩提分支节　　长于如来藏<br/>　　增长福德藏　　清净智慧藏<br/>　　开显方便藏　　出生大愿藏<br/>　　如是大庄严　　救护诸众生<br/>　　一切天人中　　难闻难可见<br/>　　如是智慧树　　根深不可动<br/>　　众行渐增长　　普荫诸群生<br/>　　欲生一切德　　欲问一切法<br/>　　欲断一切疑　　专求善知识<br/>　　欲破诸惑魔　　欲除诸见垢<br/>　　欲解众生缚　　专求善知识<br/>　　当灭诸恶道　　当示人天路<br/>　　令修功德行　　疾入涅槃城<br/>　　当脱诸苦处　　当与安乐处<br/>　　断除诸系著　　永灭三有趣<br/>　　当度诸见难　　当截诸见网<br/>　　当枯爱欲水　　当示三有道<br/>　　当为世饿救　　当作世光明<br/>　　当成三界师　　示其解脱处<br/>　　亦当令世间　　普离诸想著<br/>　　普觉烦恼睡　　普出爱欲泥<br/>　　当了种种法　　当净种种刹<br/>　　一切咸究竟　　其心大欢喜<br/>　　汝行极调柔　　汝心甚清净<br/>　　所欲修功德　　一切当圆满<br/>　　不久见诸佛　　了达一切法<br/>　　严净众刹海　　成就大菩提<br/>　　庄严福智海　　解脱众生海<br/>　　圆满诸行海　　汝当成觉海<br/>　　当到功德岸　　当生诸善品<br/>　　当与佛子等　　如是心决定<br/>　　当断一切惑　　当净一切业<br/>　　当伏一切魔　　满足如是愿<br/>　　当生妙智道　　当开正法道<br/>　　不久当舍离　　惑业诸苦道<br/>　　一切众生轮　　沉迷诸有轮<br/>　　汝当转法轮　　令其断苦轮<br/>　　汝当持佛种　　汝当净法种<br/>　　汝能集僧种　　三世悉周遍<br/>　　汝当断爱网　　汝当裂见网<br/>　　汝当救苦网　　当成此愿网<br/>　　当度众生界　　当净国土界<br/>　　当集智慧界　　当成此心界<br/>　　当令众生喜　　当令菩萨喜<br/>　　当令诸佛喜　　当成此欢喜<br/>　　当见一切趣　　当见一切刹<br/>　　当见一切法　　当成此佛见<br/>　　当放破暗光　　当放自热光<br/>　　当放灭恶光　　涤除三有苦<br/>　　当开天趣门　　当开佛道门<br/>　　当示解脱门　　普使众生入<br/>　　当示于正道　　当绝于邪道<br/>　　如是勤修行　　成就菩提道<br/>　　当修功德海　　当度三有海<br/>　　普使群生海　　出于众苦海<br/>　　当于众生海　　消竭烦恼海<br/>　　令修诸行海　　疾入大智海<br/>　　汝当增智海　　汝当修行海<br/>　　诸佛大愿海　　汝当咸满足<br/>　　汝当入刹海　　汝当观众海<br/>　　汝当以智力　　普饮诸法海<br/>　　当觐诸佛云　　当起供养云<br/>　　当听妙法云　　当兴此愿云<br/>　　普游三有室　　普坏众惑室<br/>　　普入如来室　　当行如是道<br/>　　普入三昧门　　普游解脱门<br/>　　普住神通门　　周行于法界<br/>　　普现众生前　　普对诸佛前<br/>　　譬如日月光　　当成如是力<br/>　　所行无动乱　　所行无染著　<br/>　　如鸟行虚空　　当成此妙用<br/>　　譬如因陀网　　刹网如是住<br/>　　汝当悉往诣　　如风无所碍<br/>　　汝当入法界　　遍往诸世界<br/>　　普见三世佛　　心生大欢喜<br/>　　汝于诸法门　　已得及当得<br/>　　应生大喜跃　　无贪亦无厌<br/>　　汝是功德器　　能随诸佛教<br/>　　能修菩萨行　　得见此奇特<br/>　　如是诸佛子　　亿劫难值遇<br/>　　况见其功德　　所修诸妙道<br/>　　汝生于人中　　大获诸善利<br/>　　得见文殊等　　无量诸功德<br/>　　已离诸恶道　　已出诸难处<br/>　　已超众苦患　　善哉勿懈怠<br/>　　已离凡夫地　　已住菩萨地<br/>　　当满智慧地　　速入如来地<br/>　　菩萨行如海　　佛智同虚空<br/>　　汝愿亦复然　　应生大欣庆<br/>　　诸根不懈倦　　志愿恒决定<br/>　　亲近善知识　　不久悉成满<br/>　　菩萨种种行　　皆为调众生<br/>　　普行诸法门　　慎勿生疑惑<br/>　　汝具难思福　　及以真实信<br/>　　是故于今日　　得见诸佛子<br/>　　汝见诸佛子　　悉获广大利<br/>　　一一诸大愿　　一切咸信受<br/>　　汝于三有中　　修行成妙器<br/>　　是故诸佛子　　示汝解脱门<br/>　　非是法器人　　与佛子同住<br/>　　设经无量劫　　莫知其境界<br/>　　汝见诸佛子　　得闻如是法<br/>　　世间甚难有　　应生大喜庆<br/>　　诸佛护念汝　　菩萨摄受汝<br/>　　能顺其教行　　善哉住寿命<br/>　　已生菩萨家　　已具菩萨德<br/>　　已长如来种　　善哉应喜庆<br/>　　诸佛等慈父　　菩萨等天伦<br/>　　菩提分亲戚　　长养真实意<br/>　　已具菩萨种　　增长法王种<br/>　　已具法王德　　大喜充遍身<br/>　　已成最胜事　　奇特不思议<br/>　　不久汝皆得　　当升灌顶位<br/>　　汝下如是种　　必获如是果<br/>　　我今庆慰汝　　汝应大欣悦<br/>　　无量诸菩萨　　无量劫行道<br/>　　未能成此行　　今汝皆获得<br/>　　信乐坚进力　　善财成此行<br/>　　若有敬慕心　　亦当如是学<br/>　　一切功德行　　皆从愿欲生<br/>　　善财已了知　　常乐勤修习<br/>　　如龙布密云　　必当霔大雨<br/>　　菩萨起愿智　　决定修诸行<br/>　　若有善知识　　示汝普贤行<br/>　　汝当好承事　　慎勿生疑惑<br/>　　汝于无量劫　　为欲妄舍身<br/>　　今为求菩提　　此舍方为善<br/>　　汝于无量劫　　具受生死苦<br/>　　不曾事诸佛　　未闻如是行<br/>　　汝今得人身　　值佛善知识<br/>　　听受菩提行　　云何不欢喜<br/>　　虽遇佛兴世　　亦值善知识<br/>　　其心不清净　　不闻如是法<br/>　　若于善知识　　信乐心尊重<br/>　　离疑不疲厌　　乃闻如是法<br/>　　若有闻此法　　而兴誓愿心<br/>　　当知如是人　　已获广大利<br/>　　汝今入此行　　最胜难思议<br/>　　善来于人中　　功德必成满<br/>　　如是心清净　　常得近诸佛<br/>　　亦近诸菩萨　　决定成菩提<br/>　　若人入此门　　则具诸功德<br/>　　永离众恶趣　　不受一切苦<br/>　　不久舍此身　　往生佛国土<br/>　　常见十方佛　　及以诸菩萨<br/>　　往因今净解　　及事善友力<br/>　　增长诸功德　　如水生莲华<br/>　　乐事善知识　　勤供一切佛<br/>　　专心听闻法　　常行勿懈倦<br/>　　汝是真法器　　当具一切法<br/>　　当修一切道　　当满一切愿<br/>　　汝以信解心　　而来礼敬我<br/>　　不久当普入　　一切诸佛会<br/>　　善哉真佛子　　恭敬一切佛<br/>　　不久具诸行　　到佛功德岸<br/>　　汝当往大智　　文殊师利所<br/>　　彼当令汝得　　普贤深妙行<br/>　　尔时弥勒菩萨摩诃萨。在众会前。称赞善财无著境界圆满庄严大功德藏。善财闻彼随顺教诲。显示最胜。方便慰谕。欢喜踊跃。身毛皆竖。涕泪交流。悲泣哽噎。起立合掌。恭敬瞻仰。绕无量匝。以文殊师利心念力故。众花璎珞。种种妙宝。不觉忽然自盈其手。善财欣庆。不自胜任。即以奉散弥勒菩萨摩诃萨上。时弥勒菩萨。摩善财顶。为说偈言。<br/>　　善哉善哉真佛子　　普策诸根无懈倦<br/>　　不久当具诸功德　　犹如文殊及与我<br/>　　时善财童子。闻是赞已。以偈答曰。<br/>　　我念善知识　　亿劫难值遇<br/>　　今得咸亲近　　而来诣尊所<br/>　　我以文殊故　　见诸难见者<br/>　　彼大功德尊　　愿速还瞻觐<br/>　　尔时善财童子。合掌恭敬。重白弥勒菩萨摩诃萨言。大圣。我已先发阿耨多罗三藐三菩提心。而我未知菩萨云何学菩萨行。云何修菩萨道。我闻大圣。善能诱诲。唯愿慈哀。为我宣说。大圣。一切如来授尊者记。一生当得阿耨多罗三藐三菩提。若一生当得无上菩提。则已超越一切菩萨所住处。则已出过一切菩萨离生位。则已圆满一切波罗蜜。则已深入一切诸忍门。则已具足一切菩萨地。则已游戏一切解脱门。则已成就一切三昧法。则已通达一切菩萨行。则已证得一切陀罗尼辩才。则已于一切菩萨自在中而得自在。则已积集一切菩萨助道法。则已游戏一切菩萨智慧方便。则已出生一切善巧大智神通。则已成就一切菩萨所应学处。则已清净一切菩萨所行妙行。则已满足一切菩萨所发大愿。则已领受一切佛所记。则已了知一切诸乘门。则已堪任一切如来所护念。则已能摄一切佛菩提。则已能持一切佛法藏。则已能受一切诸佛秘密教。则已能转一切菩萨秘密轮。则已能为破烦恼魔军大勇将。则已能作出生死旷野大导师。则已能作治诸惑重病大医王。则已能于一切众生中为最胜。则已能于一切世主中得自在。则已能于一切圣人中最第一。则已能于一切声闻独觉中最增上。则已能于生死海中为船师。则已能布调伏一切众生网。则已能观一切众生根。则已能摄一切众生界。则已能守护一切菩萨众。则已能谈议一切菩萨事。则已能往诣一切如来所。则已能住止一切如来会。则已能现身一切众生前。则已能知一切诸法如幻焰。则已能观一切诸法如影像。则已能于一切世法无染著。则已能了一切诸法无生性。则已能净一切菩萨身口意。则已能以金刚定破一切魔。则已能知一切白净法本生处。则已能悟一切相不动性。则已能行波罗蜜不退转。则已能观一切法无常苦空无我。则已能起一切佛地诸善根。则已能修三十七品瑜伽行。则已于一切菩萨境界到彼岸。则已普知一切烦恼性寂灭。则已能住金刚三昧不可倾动。则已能了住三世心皆不可得。则已能证不动如山菩提心。则已能于一切世法无所著。则已能超越一切魔境界。则已能住一切佛境界。则已能到一切菩萨无碍境。则已能精勤供养一切佛。则已与一切佛法同体性。已系一切佛法缯。已受一切佛灌顶。已住一切法王位。已入一切智智境。已生一切诸佛法。已践一切种智位。大圣。菩萨云何学菩萨行。云何修菩萨道。随所修行。疾能证得一切佛法。云何菩萨悉能解了一切佛法。速能度脱所念众生。咸令究竟到于彼岸。普能成满所发大愿。普能究竟所起诸行。普能安慰一切天人。不负自身。不断三宝。不虚一切佛菩萨种。能持一切诸佛法眼。如是等事。愿皆为说。<br/>　　尔时弥勒菩萨摩诃萨。普观一切道场众会。指示善财。而作是言。诸仁者汝等。今者见此童子。来于我所。问菩萨行。普欲成就诸功德不。诸仁者。今此童子。勇猛精进。志愿无杂。深心坚固。恒不退转。具胜希望。心无厌足。如山不动。如救头然。爱乐亲近诸善知识。处处寻求。承事供养。请问法要。受持无失。诸仁当知。今此童子。曩于福城。受彼菩萨文殊师利教化示道。令其发心。展转询求。经由一百一十城善知识已。然后而来至于我所。曾无暂起一念疲懈。诸仁者。此善男子。甚为难有。趣向大乘住佛境界。乘大誓愿修同类行。发大勇猛。擐大悲甲。以大慈心。救护众生。起大精进。修波罗蜜。作大商主。护诸众生。为大法船。度诸有海。普集一切福智法宝。修诸广大助道之法。增长成就一切功德如是之人。难可得闻。难可得见。难得亲近。难与同行。何以故。此善男子。为欲救护一切众生。超诸恶趣。离众险难。破无明闇。出生死野。息诸趣轮。度魔境界。舍住著处。不染世法。出欲泥。断贪鞅。解见缚。坏想宅。绝迷道。摧慢幢。拔惑箭。撤睡盖。除障山。裂爱网。解痴结。出有流。离谄幻。净心垢。断疑惑。到涅槃。诸仁者。此大丈夫。为被四流漂汨者。造大法船。为被见泥没溺者。立大法桥。为堕愚痴黑闇者。然大智灯。为行一切生死旷野者。示以圣道。为婴一切惑业重病者。与其法药。为遭一切生死厄难者。饮以甘露。为入一切贪瞋痴火者。沃以定水。多忧恼者。慰喻令安。系有狱者。晓诲令出。为见缚者。授以智剑。住界城者。示解脱门。在险难者。导安隐处。惧结贼者。与无畏法。堕恶趣者。授以法手。拘害蕴者。示涅槃城。毒蛇所缠者。解以圣道。著于六处空聚落者。以智慧光引之令出。住邪道者。令入正济。近恶友者。示其善友。乐凡法者。诲以圣法。乐著生死诸有城者。令其趣入一切智城。诸仁者。此大丈夫。如是勤求种种方便。誓当救护一切众生。发菩提心。相续不断。于清净行。未曾休息。求大乘道。曾无懈倦。受持一切大法云雨。恒勤积集助道之法。圆满一切不舍善轭。常乐一切清净法门。修菩萨行。勇猛精进。念念勤求。无有退转。出生诸行。成满大愿。见善知识。情无厌足。事善知识。身不疲懈。闻善知识所有教诲。常思顺行。未曾违逆。诸仁者。此善男子。最极难得。若有众生。能发阿耨多罗三藐三菩提心。则于世间。是为希有。况发心已。复能如是为利众生。勇猛精勤。集诸佛法。当知是人倍为希有。又能如是勤求爱乐诸菩萨道。又能如是增长清净诸菩萨行。又能如是亲近承事诸善知识。又能如是如救头然。如山不动。又能如是随顺一切善知识教。又能如是坚固修行一切佛道。又能如是积集一切菩提分法。又能如是不乐一切名利恭敬。又能如是不舍菩萨纯一之心。又能如是不乐家宅。不忻富贵。不贪受用。不著欲乐。不恋父母亲戚知识。不顾世间一切财物。但乐追求菩萨伴侣。又能如是不顾形命。唯愿勤修一切智道。应知展转倍更难得。诸仁者。其余菩萨。经于无量百千万亿那由他劫。乃能满足菩萨愿行。乃能亲近诸佛菩提。此善男子。于一生内。则能严净一切佛刹。则能教化一切众生。则以智慧深入法界。则能成就诸波罗蜜。则能增广一切行网。则能圆满一切大愿。则能超出一切魔业。则能承事一切善友。令生欢喜。则能清净诸菩萨行。令其具足。则能修习普贤诸行。令其成就。<br/>　　尔时弥勒菩萨摩诃萨。如是称叹善财童子种种功德。令众会中无量百千众生。坚固无上菩提之心。告善财言。善哉善哉。善男子。汝为利乐一切世间。汝为救护一切众生。汝为勤求一切佛法故。发阿耨多罗三藐三菩提心。善男子。汝获善利。汝善得人身。汝善住寿命。汝善值如来出兴于世。汝善见文殊师利大善知识。汝身即是真善法器。为诸善根之所润泽。汝为白法之所资持。信乐广大。慧解清净。已得诸佛之所护念。已为善友共所摄受。何以故。谓能发大菩提心故。善男子。菩提心者犹如种子。能生一切诸佛法故。菩提心者犹如良田。能长众生白净法故。菩提心者犹如大地。能持一切诸世间故。菩提心者犹如大水。能涤一切烦恼垢故。菩提心者犹如大风。普行世间无所碍故。菩提心者犹如大火。能烧一切诸见薪故。菩提心者犹如净日。普照一切诸世间故。菩提心者犹如盛月。普能圆满白净法故。菩提心者犹如明灯。能放种种法光明故。菩提心者犹如净目。普见一切夷险处故。菩提心者犹如大道。普令得入大智城故。菩提心者犹如正济。令其得离诸邪法故。菩提心者犹如大车。普能运载诸菩萨故。菩提心者犹如门户。开示一切菩萨行故。菩提心者犹如宫殿。安住修习三昧法故。菩提心者犹如园苑。于中游戏受法乐故。菩提心者犹如舍宅。安隐一切诸众生故。菩提心者则为所归。利益一切诸世间故。菩提心者则为所依。诸菩萨行所依处故。菩提心者犹如严父。训导一切诸菩萨故。菩提心者犹如慈母。生长菩萨诸善根故。菩提心者犹如乳母。养育守护诸菩萨故。菩提心者犹如善友。成益一切诸菩萨故。菩提心者犹如君主。胜出一切二乘人故。菩提心者犹如帝王。一切愿中得自在故。菩提心者犹如大海。普生一切诸功德故。菩提心者如须弥山。于诸众生心平等故。菩提心者如铁围山。摄持一切诸世间故。菩提心者如大雪山。长养一切智慧药故。菩提心者犹如香山。出生一切功德香故。菩提心者如太虚空。诸妙功德广无边故。菩提心者如妙莲华。不染一切世间法故。菩提心者如调慧象。其心善顺不犷戾故。菩提心者如良善马。远离一切诸恶性故。菩提心者如调御师。守护一切大乘法故。菩提心者犹如良药。能治一切烦恼病故。菩提心者犹如坑阱。陷没一切诸恶法故。菩提心者犹如金刚。悉能穿彻一切法故。菩提心者犹如香箧。能贮一切功德香故。菩提心者犹如妙华。一切世间所乐见故。菩提心者如白栴檀。除众欲热使清凉故。菩提心者如黑沉香。能熏法界悉周遍故。菩提心者如善见药王。能破一切烦恼病故。菩提心者如毗笈摩药。能拔一切诸惑箭故。菩提心者犹如心识。能与诸根作依止故。菩提心者犹如帝释。一切主中最尊胜故。菩提心者如毗沙门。能断一切贫穷苦故。菩提心者如功德天。一切功德所庄严故。菩提心者如庄严具。庄严一切诸菩萨故。菩提心者如劫烧火。能烧一切诸有为故。菩提心者如无生根药。长养一切诸佛法故。菩提心者犹如龙珠。能销一切烦恼毒故。菩提心者如水清珠。能清一切烦恼浊故。菩提心者如如意珠。周给一切诸贫乏故。菩提心者如贤德瓶。满足一切众生愿故。菩提心者如如意树。能雨一切庄严具故。菩提心者如鹅羽衣。不受一切生死垢故。菩提心者如白氎线。从本已来性清净故。菩提心者如快利犁。能治一切众生田故。菩提心者如那罗延。能摧一切我见敌故。菩提心者犹如快箭。能破一切诸苦的故。菩提心者犹如利矛。能穿一切烦恼甲故。菩提心者犹如坚甲。能护一切如理心故。菩提心者犹如利刀。能斩一切烦恼首故。菩提心者犹如利剑。能断一切憍慢铠故。菩提心者犹如利镰。能翦随眠微细惑故。菩提心者如勇将幢。能伏一切诸魔军故。菩提心者犹如利锯。能截一切无明树故。菩提心者犹如利斧。能伐一切诸苦树故。菩提心者犹如器仗。能防一切诸厄难故。菩提心者犹如善手。防护一切智度身故。菩提心者犹如好足。安立一切功德身故。菩提心者犹如金錍。能除一切无明翳故。菩提心者犹如钳镊。能拔一切身见刺故。菩提心者犹如卧具。息除生死诸劳苦故。菩提心者如善知识。能解一切生死缚故。菩提心者如好珍财。能除一切贫穷事故。菩提心者犹如导师。善知菩萨出要道故。菩提心者犹如伏藏。出功德财无匮乏故。菩提心者犹如涌泉。出智慧水无穷尽故。菩提心者犹如明镜。普现一切法门像故。菩提心者犹如莲华。不染一切诸罪垢故。菩提心者犹如大河流。引一切度摄法故。菩提心者如大龙王。能雨一切妙法雨故。菩提心者犹如命根。任持菩萨大悲身故。菩提心者犹如甘露。能令安住不死界故。菩提心者犹如大网。普摄一切诸众生故。菩提心者犹如羂索。摄取一切所应化故。菩提心者犹如钩饵。出有渊中所居者故。菩提心者如阿伽陀药。能除惑病永安隐故。菩提心者如除毒药。悉能消歇贪爱毒故。菩提心者如善持咒。能灭一切恶寻伺故。菩提心者犹如疾风。能散一切诸障雾故。菩提心者如大宝洲。出生一切觉分宝故。菩提心者如好种子。出生一切白净法故。菩提心者犹如住宅。诸功德法所依处故。菩提心者犹如市肆。菩萨商主贸易处故。菩提心者如炼金药。能治一切烦恼垢故。菩提心者犹如好蜜。圆满一切功德味故。菩提心者犹如正道。令诸菩萨入智城故。菩提心者犹如好器。能持一切白净法故。菩提心者犹如时雨。能灭一切烦恼尘故。菩提心者犹如住处。一切菩萨所依住故。菩提心者犹如磁石。吸引一切解脱果故。菩提心者如净琉璃。自性明洁无诸垢故。菩提心者如帝青宝。出过世间二乘智故。菩提心者如更漏鼓。觉诸众生烦恼睡故。菩提心者如清净水。性本澄洁无垢浊故。菩提心者如阎浮金。映夺一切有为善故。菩提心者如大山王。超出一切诸世间故。菩提心者则为所归。不拒一切诸来者故。菩提心者则为义利。能除一切衰恼事故。菩提心者则为妙宝。能令一切心欢喜故。菩提心者如大施会。充满一切众生心故。菩提心者则为尊胜。诸众生心无与等故。菩提心者犹如伏藏。能摄一切诸佛法故。菩提心者如善讽诵。普摄菩萨诸行愿故。菩提心者如能守护。随顺长养一切法故。菩提心者如能利益。能回一切不善法故。菩提心者如因陀罗网。能伏烦恼阿修罗故。菩提心者如婆楼那风。能动一切所应化故。菩提心者如因陀罗火。能烧一切诸惑习故。菩提心者如佛支提。一切世间应供养故。善男子。菩提心者成就如是无量无边最胜功德。举要言之。应知悉与一切佛法诸功德等。何以故。因菩提心。出生一切菩萨行轮。三世十方一切如来。从菩提心而出生故。是故善男子。若有能发阿耨多罗三藐三菩提心者。则已出生无量功德。普能摄取一切智道。</p>
<div class="jwbt-box"><div class="jwbt"><a name=j0085-04-11><a href="0085-04.htm#MENU-top">大方广佛华严经普贤菩萨行愿品卷第三十六</div></a></a>
<div class="jwbtbm"><a name=j0085-04-12><a href="0085-04.htm#MENU-top">入不思议解脱境界普贤行愿品</div></div></a></a>
<p>　　尔时弥勒菩萨复告善财童子言。善男子。譬如有人得无畏药。离五恐怖。何等为五。所谓火不能烧。毒不能中。刀不能伤。水不能漂。烟不能熏。菩萨摩诃萨。亦复如是。得一切智菩提心药。离五怖畏。何等为五。不为一切三毒火烧五欲毒中。惑刀不伤。有流不漂。诸觉观烟不能熏害。<br/>　　善男子。譬如有人得解脱药。终无横难。菩萨摩诃萨。亦复如是。得菩提心解脱智药。永离一切生死横难。<br/>　　善男子。譬如有人持摩诃应伽药。随其方所。一切毒蛇。闻此药气。即皆远去。菩萨摩诃萨。亦复如是。持菩提心大应伽药。一切烦恼。诸恶毒蛇。闻其气者。悉皆散灭。<br/>　　善男子。譬如有人持无能胜药。一切冤敌无能胜者。菩萨摩诃萨。亦复如是。持菩提心无能胜药。悉能降伏一切魔军。<br/>　　善男子。譬如有人持毗笈摩药。能令毒箭自然堕落。菩萨摩诃萨。亦复如是。持菩提心毗笈摩药。令贪瞋痴诸邪见箭自然堕落。<br/>　　善男子。譬如有人持善见药。能除一切所有诸病。菩萨摩诃萨。亦复如是。持菩提心善见药王。悉除一切诸烦恼病。<br/>　　善男子。如有药树名珊陀那。有取其皮以涂疮者。疮即除愈平复如故。亦无瘢痕。然其树皮。随取随生。终不可尽。菩萨摩诃萨。从菩提心生大智树。亦复如是。若有得见而生信者。烦恼业疮悉得销灭。一切智树初无所损。<br/>　　善男子。如有药树名成就根。以其力故。令阎浮提一切树根。枝叶花果。增长成就。菩萨摩诃萨菩提心树亦复如是。以胜威力。能令一切声闻独觉学无学等及诸菩萨。所有善根增长成就。<br/>　　善男子。譬如有药名阿蓝婆。若用涂身。身之与心。咸有堪能。菩萨摩诃萨。得菩提心阿蓝婆药。亦复如是。令其身心有胜堪能增长善法。<br/>　　善男子。譬如有人得念力药。能令其心念力清净。菩萨摩诃萨。亦复如是。得菩提心念力妙药。心无障碍。念力清净。<br/>　　善男子。譬如有药名大莲华。其有服者。住寿一劫。菩萨摩诃萨。服菩提心。大莲华药。亦复如是。于无数劫。寿命自在。修习种种波罗蜜行。<br/>　　善男子。譬如有人执翳形药。一切世间人及非人悉不能见。菩萨摩诃萨。持菩提心翳形妙药。亦复如是。于诸境界种种游行。一切诸魔不能得见。<br/>　　善男子。如海有珠。名普集众宝。此珠若在。一切众宝常不散失。假使劫火焚烧世间。能令此海减于一滴。无有是处。况至干竭。菩萨摩诃萨菩提心珠。亦复如是。住于菩萨一切智智大愿海中。若常忆持不令退失。能坏菩萨一善根者。终无是处。若退其心。舍一切智。一切善法。即皆散灭。<br/>　　善男子。如有摩尼。名普集光明。有以此珠璎珞其身。映蔽一切宝庄严具。所有光明悉皆不现。菩萨摩诃萨菩提心宝。亦复如是。庄严心性。映蔽一切声闻独觉所有心宝。诸庄严具。悉无光彩。<br/>　　善男子。如有珠宝。名曰水清。若以此珠置浊水中。以珠威力水即澄清。菩萨摩诃萨菩提心珠。亦复如是。能清一切烦恼垢浊。<br/>　　善男子。譬如有人。得住水宝。系其身上。入大海中。自在游行不为水害。菩萨摩诃萨。亦复如是。得菩提心一切智智住水妙宝。入于一切生死海中。游戏自在终不沉溺。<br/>　　善男子。譬如有人。得龙宝珠。持入龙宫。游止大海。以珠威力。一切龙蛇及诸水族。悉不能害。菩萨摩诃萨。亦复如是。得菩提心一切智智大龙宝珠。入于欲界痴爱水中。惑业龙蛇不能为害。<br/>　　善男子。譬如帝释。著摩尼冠。庄严其顶。映蔽一切诸余天众。菩萨摩诃萨亦复如是。著菩提心一切智智大愿宝冠。系其心顶。超过一切三界众生。<br/>　　善男子。譬如有人。得如意珠。除灭一切贫穷之苦。菩萨摩诃萨亦复如是。得菩提心一切智智如意宝珠。出生菩萨善法资具。远离一切邪命怖畏。<br/>　　善男子。譬如有人。得日精珠。持向日光而生于火。菩萨摩诃萨。亦复如是。得菩提心一切智性日精宝珠。持向智光。而生智火。<br/>　　善男子。譬如有人。得月爱珠。持向月光而生于水。菩萨摩诃萨。亦复如是。得菩提心月精宝珠。持此心珠。鉴回向光。而生一切善根愿水。<br/>　　善男子。譬如龙王首戴如意摩尼宝冠。远离一切怨敌怖畏。菩萨摩诃萨。亦复如是。著菩提心大悲宝冠。远离一切恶道诸难。<br/>　　善男子。如有宝珠。名一切世间庄严藏。若有得者。令其所欲悉得充满。而此宝珠用无穷尽。体不损减。菩萨摩诃萨菩提心宝。亦复如是。若有得者。令其所愿悉得圆满。而菩提心用不穷尽。体无损减。<br/>　　善男子。如转轮王有摩尼宝。置于宫中。放大光明。破一切闇。菩萨摩诃萨。亦复如是。以菩提心一切智智大摩尼宝。住于欲界。放大智光。悉破诸趣无明黑闇。<br/>　　善男子。譬如帝青大摩尼宝。若有为此光明所触。即同其色。菩萨摩诃萨发菩提心一切智宝。亦复如是。观察诸法。回向善根。趣一切智。靡不即同一切智智菩提心色。<br/>　　善男子。如琉璃宝。于百千岁。处不净中。不为臭秽之所染著。最极无垢。性本净故。菩萨摩诃萨发菩提心一切智宝亦复如是。于百千劫。住欲界中。不为欲界过患所染。最极无垢。如法界性。本清净故。<br/>　　善男子。譬如有宝。名净光明。悉能映蔽一切宝色。菩萨摩诃萨。发菩提心一切智宝。亦复如是。悉能映蔽一切凡夫有学无学三乘功德。<br/>　　善男子。譬如有宝。名为火焰。悉能除灭一切闇冥。菩萨摩诃萨。一切智宝。亦复如是。观行相应。能灭一切无明黑闇。<br/>　　善男子。譬如海中有无价宝。商人采得船载入城。其诸摩尼百千万种光色。价直无与等者。菩萨摩诃萨菩提心宝亦复如是。住于生死大海之中。乘大愿船。深心相续。入解脱城。一切声闻。及辟支佛。所有功德。无能及者。<br/>　　善男子。如有宝珠。名自在王。处阎浮洲。去日月轮四万由旬。日月宫中所有庄严。其珠影现。悉皆具足。菩萨摩诃萨发菩提心一切智智清净功德自在王宝亦复如是。住生死中。照法界空。佛智日月。一切功德。清净境界。影像庄严。悉于中现。<br/>　　善男子。如有宝珠。名自在王。日月光明所照之处。一切财宝衣服等物。所有价直。悉不能及。菩萨摩诃萨发菩提心自在王宝亦复如是。一切智光所照之处。三世所有。天人二乘。种种善根。漏无漏法。一切功德。皆不能及。<br/>　　善男子。譬如海中有摩尼宝名曰海藏。普现海中诸庄严事。菩萨摩诃萨菩提心宝。亦复如是。普能显现一切智海诸庄严事。<br/>　　善男子。譬如天上阎浮檀金。唯除心王大摩尼宝。余无及者。菩萨摩诃萨发菩提心阎浮檀金亦复如是。除一切智心正大宝。余无及者。<br/>　　善男子。譬如有人。善调龙法。于诸龙中而得自在。菩萨摩诃萨。亦复如是发菩提心。得一切智善调龙法。于诸一切烦恼龙中。而得自在。<br/>　　善男子。譬如勇士。被执铠仗。一切怨敌。无能降伏。菩萨摩诃萨。亦复如是。被执菩提大心铠仗。一切业惑诸恶怨敌。无能摧伏无能屈者。<br/>　　善男子。譬如天上白栴檀香。若烧一炷其香普熏小千世界。三千世界满中珍宝。所有价直。皆不能及。菩萨摩诃萨菩提心香亦复如是。一念功德普熏法界。声闻独觉。一切功德。皆所不及。<br/>　　善男子。如白栴檀。若以涂身。悉能除灭一切热恼。令其身心普得清凉。菩萨摩诃萨菩提心香亦复如是。发一切智。普熏身心。能除一切虚妄分别贪瞋痴等诸惑热恼。令其具足智慧清凉。<br/>　　善男子。如须弥山。众生近者。即同其色。菩萨摩诃萨菩提心山。亦复如是。若有近者。悉得同其一切智色。<br/>　　善男子。譬如波利质多罗树拘鞞陀罗树。其皮香气。阎浮提中。所有诸华。若婆师迦。若瞻博迦。若苏摩那及郁金等。如是诸华。所有香气。皆不能及。菩萨摩诃萨菩提心树。亦复如是。所发大愿功德之香。一切二乘无漏戒定智慧。解脱解脱知见。诸功德香。悉不能及。<br/>　　善男子。譬如波利质多罗树。拘鞞陀罗树。虽未开华。应知即是无量诸华出生之处。菩萨摩诃萨菩提心树。亦复如是。虽未开发一切智华。应知即是无数人天。有漏无漏。众菩提华所生之处。<br/>　　善男子。譬如波利质多罗华。一日熏衣。所出香气。瞻博迦华。婆利师迦华。苏摩那华。虽千岁熏。亦不能及。菩萨摩诃萨菩提心华。亦复如是。一生所熏诸功德香。普彻十方一切佛所。一切二乘无漏功德。百千劫熏。所不能及。<br/>　　善男子。如海岛中生椰子树。根茎枝叶。及以华果。一切众生。恒取受用。无时暂歇。菩萨摩诃萨菩提心树。亦复如是。始从发起悲愿之心。乃至成佛。正法住世。常时利益。一切世间。无有间息。<br/>　　善男子。如有药汁名诃摘迦。人或得之。以其一两。变千两铜。悉成真金。非千两铜。能变此药。菩萨摩诃萨。亦复如是。以菩提心回向智药。普变一切业惑等法。悉使成于一切智相非业惑等。能变其心。<br/>　　善男子。如微小火。投干草[卄/積]。随所焚烧。其焰转炽。菩萨摩诃萨菩提心火。亦复如是。随其所缘善恶法聚。能令智焰展转增盛。<br/>　　善男子。譬如一灯然百千灯。其本一灯。无减无尽。菩萨摩诃萨菩提心灯。亦复如是。普然三世诸佛智灯。而其心灯无减无尽。<br/>　　善男子。譬如一灯入于闇室。百千年暗悉能破尽。发起光明。普照一切。菩萨摩诃萨菩提心灯。亦复如是。入众生心无明闇室。能灭无量百千万亿不可说劫积集一切诸业烦恼种种障碍。发生一切大智光明。<br/>　　善男子。譬如灯炷。随其大小。而发光明。若益膏油。明终不绝。菩萨摩诃萨菩提心灯。亦复如是。大愿为炷。发智慧光。照明法界。益大悲油。教化众生。庄严国土。施作佛事。现大威德。无有休息。<br/>　　善男子。譬如他化自在天王冠阎浮檀真金天冠。欲界天子诸庄严具。所有光明。无能映夺。一切威力。皆不能及。菩萨摩诃萨。亦复如是。冠菩提心一切智宝大愿天冠。凡夫二乘所有功德。皆不能及。<br/>　　善男子。如师子王哮吼之时。师子儿闻皆增勇健。余兽闻之脂血销耗。即皆窜伏。佛师子王菩提哮吼。一切智声。应知亦尔。诸菩萨闻。养育法身。增长功德。其余一切邪执众生。闻皆退散。如冰销释。<br/>　　善男子。譬如有人以师子筋而为乐弦。其音既奏。余弦悉绝。菩萨摩诃萨。亦复如是。以如来师子波罗蜜身菩提心筋。为法乐弦。其音既奏。一切五欲。及以二乘诸功德弦。悉皆断灭。<br/>　　善男子。譬如有人以牛羊等种种诸乳。假使积集盈于大海。以师子乳一滴投中。直过无碍能令众乳一时变坏。菩萨摩诃萨。亦复如是。以如来师子菩提心乳。著无始际业烦恼中。直过无碍。悉令坏灭。终不住于二乘解脱。<br/>　　善男子。譬如雪山迦陵频伽鸟。在卵[穀-禾+卵]中。有大势力。一切诸鸟。所不能及。菩萨摩诃萨。亦复如是。于生死[穀-禾+卵]。发菩提心。所有大悲功德势力。声闻独觉无能及者。<br/>　　善男子。如金翅鸟王子。初始生时。目则明利。飞则劲捷。威势力能超过一切其余众鸟。虽久成长。无能及者。菩萨摩诃萨亦复如是。发菩提心。为诸如来金翅王子。智慧清净。大悲勇猛。具自在力神通威势。一切二乘。虽百千劫久修道行。所不能及。<br/>　　善男子。如有壮夫手执利矛。刺坚密甲直过无碍。菩萨摩诃萨。亦复如是。勇猛精进。执菩提心一切智智铦利快矛。刺诸邪见随眠密甲。悉能穿彻。无有障碍。<br/>　　善男子。譬如摩诃那伽大力勇士。若奋威怒。于其额上必生疮疱。疮若未合。阎浮提中。一切人众。无能制伏。菩萨摩诃萨。亦复如是。若起大悲。必定发于菩提之心一切智疮。心未舍来。一切世间。诸魔眷属。惑业恶人。不能为害。<br/>　　善男子。譬如射师有诸弟子。虽未惯习师之伎艺。然其智慧方便善巧。余一切人所不能及。菩萨摩诃萨初始发心。亦复如是。虽未惯习一切智行菩提事业。然其所有愿智解欲。一切世间。凡夫二乘。悉不能及。<br/>　　善男子。如人学射。先安其足。后习其法。及诸剑术。一切武艺。斯为根本。菩萨摩诃萨。亦复如是。欲学如来一切智道。先当安住菩提之心。然后修行一切佛法。<br/>　　善男子。譬如幻师。将作幻事。先当起意。忆持幻法。然后一切悉得成就。菩萨摩诃萨。亦复如是。将起一切诸佛菩萨神通幻事。先当发起大菩提心。然后一切悉得成就。<br/>　　善男子。譬如幻术。无色现色。一切变化。皆能显示。菩萨摩诃萨菩提心相一切智幻。亦复如是。虽无有色不可睹见。然能普于十方法界。示现种种功德庄严。<br/>　　善男子。譬如猫狸。才见于鼠。鼠即入穴。不敢复出。菩萨摩诃萨。发菩提心。亦复如是。暂以慧眼。观诸惑业。皆即窜灭。不复出生。<br/>　　善男子。譬如有人。著阎浮金庄严之具。映蔽一切众宝光明。皆如聚墨。菩萨摩诃萨。亦复如是。著菩提心一切智智金庄严具。映蔽一切凡夫二乘功德庄严。悉无光色。<br/>　　善男子。如好磁石。少分之力。即能吸坏一切坚牢诸铁钩锁。菩萨摩诃萨。亦复如是若起一念菩提之心。悉能坏灭一切邪见贪欲系缚无明钩锁。<br/>　　善男子。如有磁石。随所在处。铁若见之。即皆散灭。无留住者。菩萨摩诃萨。亦复如是。发菩提心。以智观察一切世间诸业烦恼。二乘解脱。若暂见之。即皆散灭。无有住者。<br/>　　善男子。譬如渔人。善入大海。一切水族。无能为害。假使入于摩竭鱼口。亦不为彼之所吞噬。菩萨摩诃萨。亦复如是。发菩提心。入生死海。诸业烦恼。一切水族。不能为害。假使入于声闻独觉实际解脱摩竭口中。亦不为其之所留难。<br/>　　善男子。譬如有人。饮甘露浆。一切诸毒。不能为害。菩萨摩诃萨。亦复如是。饮菩提心一切智智甘露法浆。不堕声闻辟支佛地。以具广大悲愿力故。<br/>　　善男子。譬如有人。得安缮那药。以涂其目。虽能自在游行人间。一切世人。所不能见。菩萨摩诃萨。亦复如是。得菩提心安缮那药。能以愿智方便。随顺入魔境界。自在游行。一切众魔。所不能见。<br/>　　善男子。譬如有人。依附于王。不畏余人。菩萨摩诃萨。亦复如是。依菩提心。住一切智大势力王。不畏世间一切障盖恶趣之难。<br/>　　善男子。譬如有人。住于水中。不畏火焚。菩萨摩诃萨。亦复如是。住菩提心善根水中。不畏一切声闻独觉解脱智火。<br/>　　善男子。譬如有人。依倚猛将。即不怖畏一切怨敌。菩萨摩诃萨。亦复如是。依菩提心勇猛智将。不畏一切恶行怨敌。<br/>　　善男子。如释天王执金刚杵。摧伏一切阿修罗众。菩萨摩诃萨。亦复如是。持菩提心金刚智杵。摧伏一切诸魔外道阿修罗众。<br/>　　善男子。譬如有人得最胜药。服之延龄。长得充健。不羸不瘦。不老不病。菩萨摩诃萨。亦复如是。服菩提心最胜智药。住无数劫生死之中。修菩萨行。心无疲厌。亦无染著。<br/>　　善男子。譬如有人。调和药汁。必当先取好清净水。于一切处平等受用。菩萨摩诃萨。亦复如是。欲修菩萨一切行愿。先当发起菩提之心。能令一切平等受润。<br/>　　善男子。譬如有人。欲护其身。先护命根。菩萨摩诃萨。亦复如是。护持一切诸佛正法。应先守护菩提之心。<br/>　　善男子。譬如有人。命根若断。所务皆息。不能利益父母宗亲。菩萨摩诃萨。亦复如是。舍菩提心一切智命。所有功德。皆不成就。不能利益一切众生。<br/>　　善男子。譬如大海。一切毒药。所不能坏。菩萨摩诃萨。亦复如是。发菩提心。一切智海。诸业烦恼。二乘之心。一切众毒。所不能坏。<br/>　　善男子。譬如日轮。星宿光明。不能映蔽。菩萨摩诃萨。亦复如是。菩提心日。大智慧轮。一切二乘。无漏功德星宿智光。所不能蔽。<br/>　　善男子。譬如王子初始生时。即为一切耆旧大臣之所尊重。以种族真正增上自在故。菩萨摩诃萨。亦复如是。于佛法中。初发菩提一切智心。生如来家。为法王子。即为一切久修梵行声闻缘觉所共尊重。以菩提心大悲种姓增上自在故。<br/>　　善男子。譬如王子。年虽幼稚。一切大臣。皆悉敬礼。然此王子。于彼大臣。心虽敬重。不应礼拜。以种姓殊胜故。菩萨摩诃萨。亦复如是。虽初发心修菩萨行。二乘耆旧。久修梵行见此菩萨。皆应敬礼以得法殊胜故。<br/>　　善男子。譬如王子。虽于一切臣佐之中。未得自在。辅相大臣。无能与等。以其生处极尊胜故。菩萨摩诃萨。亦复如是。虽于一切业烦恼中。未得自在。然其已发大菩提心。诸阿罗汉。及辟支佛。无能与等。以具如来圣种姓故。<br/>　　善男子。譬如清净摩尼宝珠。眼有翳故。见为不净。菩萨摩诃萨。亦复如是。大菩提心。本性清净。一切众生。无智翳眼。以不信故。谓为不净。<br/>　　善男子。譬如有药为咒所持。若有众生见闻同住。一切诸病。皆得消灭。菩萨摩诃萨。菩提心药。亦复如是一切善根。智慧方便。皆为愿智共所摄持。若有众生。见闻同住。随顺忆念。诸烦恼病。悉得除灭。<br/>　　善男子。譬如有人。常服甘露。其身毕竟。不变不坏。菩萨摩诃萨。亦复如是。若常忆持菩提心露。令愿智身毕竟不坏。<br/>　　善男子。譬如有人。被鹅羽衣。一切泥水。不能染著。菩萨摩诃萨。亦复如是。净菩提心白鹅羽衣。一切生死。诸业烦恼。不能染著。<br/>　　善男子。譬如桴筏。以绳贯穿。连缀竹木。不令分散。于河流中。游行自在。菩萨摩诃萨。亦复如是。以菩提心大愿智绳。摄持诸行。不令分散。法驶流中。游行自在。随顺趣入一切智海。<br/>　　善男子。譬如木人。若无机关。身即离散。虽具支分。不能运动。菩萨摩诃萨。亦复如是。舍菩提心。行即分散。不能成就一切佛法。<br/>　　善男子。如转轮王有沉香宝。名曰象藏。若烧此香。王四种兵悉腾虚空。菩萨摩诃萨菩提心香。亦复如是。若发此心。即令菩萨一切善根。永出三界。行如来智。普遍无尽虚空法界。<br/>　　善男子。譬如金刚。唯从金刚及金处生。非余宝处之所能生。菩萨摩诃萨菩提心金刚。亦复如是。唯从大悲救护众生金刚处生。及能观察一切智境金处而生。非余众生善根处生。<br/>　　善男子。譬如有树。名曰无根。所依住处。竟不可得。而其一切枝叶华果。悉皆繁茂。菩萨摩诃萨菩提心树。亦复如是。一切智性。无有所依。而能生长福德智慧神通大愿枝叶华果。饶益世间。普覆一切。<br/>　　善男子。如金刚宝。非诸劣恶及[斯/瓦]破器所能容持。唯除金银全具宝器。菩萨摩诃萨发菩提心金刚智宝。亦复如是。非余下劣薄福众生悭嫉破戒瞋恨懒惰妄念无智诸恶器中所能容持。亦非退失殊胜志愿散乱恶觉众生器中。所能容持。唯除菩萨深心宝器。<br/>　　善男子。譬如金刚。能钻众宝。菩萨摩诃萨菩提心金刚。亦复如是。悉能穿彻一切法宝。<br/>　　善男子。譬如金刚。能坏一切坚固宝山。菩萨摩诃萨菩提心金刚。亦复如是。悉能摧坏诸邪见山。<br/>　　善男子。譬如金刚。虽破不全。犹胜众宝金庄严具。菩萨摩诃萨。亦复如是。发菩提心一切智宝。虽复志劣少有亏损。犹胜一切二乘功德。<br/>　　善男子。譬如金刚。虽有损缺。犹能除灭一切贫苦。菩萨摩诃萨。亦复如是。发菩提心一切智宝。虽诸戒行多有损缺。终能舍离一切生死。<br/>　　善男子。譬如金刚。乃至少分。悉能破坏一切诸物。菩萨摩诃萨。亦复如是。发菩提心。乃至一念。即破一切无知识惑。<br/>　　善男子。譬如金刚。非诸凡下之所能得。菩萨摩诃萨菩提心金刚一切智宝。亦复如是。非诸劣意凡夫二乘之所能得。<br/>　　善男子。譬如金刚。不识宝人。不知其能。不得受用。菩萨摩诃萨菩提心金刚。亦复如是。钝根无智下劣凡夫。不了其能。不得其用。<br/>　　善男子。譬如金刚。无能销灭。菩萨摩诃萨菩提心金刚。亦复如是。一切诸法。无能销灭。<br/>　　善男子。如金刚杵。诸大力士。皆不能持。唯除有大那罗延力。菩萨摩诃萨菩提心杵。亦复如是。一切二乘。虽有大力。皆不能持。唯除菩萨广大因缘坚固善力。<br/>　　善男子。譬如金刚。一切诸物无能坏者。而能普坏一切诸物。无有障碍。然其体性。亦不损减。菩萨摩诃萨菩提之心。亦复如是。普于三世无数劫中。教化众生。修行苦行。一切世间。声闻独觉。所不能者。咸能作之。然一切智。大心金刚。毕竟坚固。无有损减。不生疲厌。亦无障碍。<br/>　　善男子。譬如金刚。非余地分之所能持。唯除坚厚金刚之际。菩萨摩诃萨菩提之心。亦复如是。声闻独觉。所有行愿。皆不能持。唯除趣向萨婆若道诸大菩萨坚固智力。<br/>　　善男子。如金刚器。无有瑕隙。用盛于水。永不渗漏而无散失。菩萨摩诃萨大菩提心金刚宝器。亦复如是。体性无漏。坚固回向。盛善根水。永不散失。<br/>　　善男子。如金刚轮。能持大地。不令散坏。亦不陷没。菩萨摩诃萨菩提之心。亦复如是。能持菩萨一切行愿。不令坠没入于三界。<br/>　　善男子。譬如金刚。久处水中不烂不坏。菩萨摩诃萨菩提之心。亦复如是。于一切劫。久处生死业烦恼中。不烂不坏。<br/>　　善男子。譬如金刚。一切大火不能烧然。不能令热。菩萨摩诃萨菩提之心。亦复如是。一切生死。诸烦恼火。不能烧然。不能令热。<br/>　　善男子。譬如此界一切诸佛。将成正觉。降伏四魔。证一切智。坐道场时。唯三千界金刚地际。金刚座上之所能持。非是余座所能成就。菩萨摩诃萨菩提心座。亦复如是。能持菩萨一切行愿。诸波罗蜜圆满诸忍。深入诸地。具足善根。种种回向。蒙佛授记。修习增长诸菩萨道。亲近供养一切如来。承顺受持大法云雨。速疾增长坚固大悲。及能成办一切愿智。乃至究竟阿耨多罗三藐三菩提。唯金刚智之所能持。非余善根所能成就。<br/>　　善男子。如转轮王。游四天下。七宝之中。轮宝先导。菩萨摩诃萨。亦复如是。为法轮王。利益一切菩提心宝。最为先导。<br/>　　善男子。譬如世间灭除怨敌。诸器仗中弓箭最胜。菩萨摩诃萨。亦复如是。于诸一切助道具中。菩提之心。最为第一。悉能灭除一切烦恼生死怨故。<br/>　　善男子。譬如一切水生华中。优钵罗华。而为最胜。陆生华中。瞻博迦华。而为最胜。菩萨摩诃萨菩提之心。亦复如是。一切智体。优钵罗华。大慈悲心。瞻博迦华。最为第一。能灭众生业烦恼故。<br/>　　善男子。如诸乘中船为第一。以行速疾。令身安乐。能达大海。到于彼岸。菩萨摩诃萨。亦复如是。于彼一切二乘之中。大菩提心而为第一。以能速疾运度众生。令其安乐达彼岸故。<br/>　　善男子。譬如世间一切水中。雨水第一。菩萨摩诃萨。亦复如是。于诸一切三昧水中。菩提之心。而为第一。能生一切禅定解脱甘露味故。<br/>　　善男子。譬如盐中。先陀婆盐而为第一。能除诸病。及能明眼。菩萨摩诃萨。亦复如是。于其八万四千法中。菩提之心。而为最胜。以能除灭一切众生惑业重病。生智明故。<br/>　　善男子。譬如乳中牛乳第一。能除诸病令人增寿。菩萨摩诃萨菩提之心。亦复如是。于诸正法甘露味中。而为最胜。能除众生诸烦恼病。及令菩萨慧命增故。<br/>　　善男子。此菩提心。成就如是无量无边乃至不可说不可说具足圆满殊胜功德。若有众生。发阿耨多罗三藐三菩提心。则获如是具足圆满胜功德法。善男子。汝获善利。具善名称。汝今能发阿耨多罗三藐三菩提心。求菩萨行已。得如是难行难集大功德故。</p>
<div class="jwbt-box"><div class="jwbt"><a name=j0085-04-13><a href="0085-04.htm#MENU-top">大方广佛华严经普贤菩萨行愿品卷第三十七</div></a></a>
<div class="jwbtbm"><a name=j0085-04-14><a href="0085-04.htm#MENU-top">入不思议解脱境界普贤行愿品</div></div></a></a>
<p>　　尔时弥勒菩萨。告善财童子言。善男子。如汝所问。菩萨云何。学菩萨行。修菩萨道。善男子。汝可入此毗卢遮那庄严藏大楼阁中。周遍观察。则能了知一切菩萨学菩萨行学已能行圆满成就无量功德。<br/>　　尔时善财童子。恭敬右绕弥勒菩萨摩诃萨已。而白之言。唯愿大圣。开楼阁门。令我得入。时弥勒菩萨。前诣毗卢遮那庄严藏楼阁。即以右手弹指出声。其门即开。命善财入。善财心喜。入已还闭。见其楼阁广博无量。同于虚空。阿僧祇宝以为其地。阿僧祇宫殿。阿僧祇门闼。阿僧祇窗牖。阿僧祇阶陛。阿僧祇栏楯。阿僧祇道路。皆七宝成。阿僧祇幡。阿僧祇幢。阿僧祇盖。周回间列。阿僧祇众宝璎珞。阿僧祇白真珠璎珞。阿僧祇赤真珠璎珞。阿僧祇师子珠璎珞。处处垂下。阿僧祇半月。阿僧祇满月。阿僧祇缯带。以为严饰。阿僧祇师子幢网。阿僧祇摩尼网。阿僧祇妙金网。阿僧祇金线网。间错庄严。罗覆其上。阿僧祇宝铎。阿僧祇宝铃。风动流音。其声可爱。散阿僧祇天诸杂华。悬阿僧祇天宝鬘带。严阿僧祇众宝香炉。雨阿僧祇细妙金屑。悬阿僧祇宝镜。然阿僧祇宝灯。布阿僧祇宝衣。列阿僧祇宝帐。持阿僧祇宝竿。设阿僧祇宝座。阿僧祇宝缯。以敷座上。阿僧祇宝阎浮檀金童女像。阿僧祇杂宝诸形像。阿僧祇妙宝菩萨像。处处充遍。威德庄严。阿僧祇众鸟。出和雅音。令人爱乐。阿僧祇宝优钵罗华。阿僧祇宝波头摩华。阿僧祇宝拘物头华。阿僧祇宝芬陀利华。以为庄严。阿僧祇宝树次第行列。阿僧祇宝芭蕉树微妙庄严。阿僧祇宝经行路。金绳界道。阿僧祇宝池。香水盈满。阿僧祇宝桥飞梁云构。阿僧祇宝地。妙砌交映。阿僧祇摩尼宝。放大光明。阿僧祇众妙音声。赞大功德。有如是等无量阿僧祇诸庄严具。以为庄严。善财。又见楼阁之中。具有无量百千楼阁一一楼阁。种种庄严。悉如上说。广博严丽。皆同虚空。显现分明。犹如形影。互相映彻。无有障碍。不相杂乱。善财童子。于一处中。见一切处。一切诸处。亦如是见。如是一切。尽无有余。一一物中见皆如是。<br/>　　尔时善财童子。见毗卢遮那庄严藏楼阁之中。如是种种不可思议自在境界。生大爱敬。踊跃无量。身心柔软。欢喜润泽。离一切想。除一切障。灭一切惑。所见不忘。所闻能忆。所思不乱。入于无碍解脱法门。以无碍意。普运其心。一切供养。以无碍眼。普见一切微细境界。以无碍身。遍于一切恭敬作礼。以弥勒菩萨威神力故。自见其身。遍在一切诸楼阁中。具见种种不可思议自在境界。所谓或见弥勒菩萨初发无上菩提心时。如是名字。如是种族。如是善友之所开悟。令其种植如是善根。住如是寿。在如是劫。值如是佛。处于如是庄严刹土。修如是行。发如是愿。彼诸如来。如是众会。如是寿量经尔许时。亲近供养。悉皆明见。或见弥勒。最初证得慈心三昧。从是已来。号为慈氏。或见弥勒。修习一切难行妙行。成满一切诸波罗蜜。或见得忍。或见住地。或见庄严种种佛刹。或见受持一切佛教。为大法师。得无生忍。或见在于某时某处某如来所。受于无上菩提之记。或时见作转轮圣王。普令众生住十善道。或为护世。利乐众生。或为释天。诃责五欲。或为夜摩天王。为彼诸天。赞不放逸。或为兜率天王。称叹菩萨补处功德。或为化乐天王。为现菩萨变化庄严。或为他化自在天王。为说诸佛自在之法。或作魔王。说一切法皆悉无常。或为梵王。说诸禅定无量喜乐。或为阿修罗王。为其众会。说断一切憍慢醉傲。入大智海。了法如幻。或复见处阎魔罗界。放大光明。救地狱苦。或见在于饿鬼之处。施诸饮食。济彼饥渴。或见在于畜生之道。种种方便。调伏众生。或复见为护世天王众会说法。或复见为忉利天王众会说法。或复见为夜摩天王众会说法。或复见为兜率天王众会说法。或复见为化乐天王众会说法。或复见为他化自在天王众会说法。或复见为一切魔王众会说法。或复见为大梵天王众会说法。或复见为诸大龙王众会说法。或复见为夜叉罗刹王众会说法。或复见为乾闼婆紧那罗王众会说法。或复见为阿修罗陀那婆王众会说法。或复见为迦楼罗摩睺罗伽王众会说法。或复见为其余一切人非人等众会说法。或复见为一切声闻众会说法。或复见为一切独觉众会说法。或复见为初发心菩萨而演说法。或复见为修行回向乃至得忍住不退转诸菩萨众而演说法。或复见为一生所系已受灌顶诸菩萨众而演说法。或见赞说菩萨初地乃至十地所有一切最胜功德。或见赞说满足一切诸波罗蜜。或见赞说入诸忍门。或见赞说诸大三昧门。或见赞说甚深解脱门。或见赞说诸禅三昧神通境界。或见赞说诸菩萨行方便善巧。或见赞说种种出生诸大誓愿。或见与诸同行菩萨赞说世间资生工巧。于一切处。谈议种种最胜方便。调伏成熟一切众生。或见弥勒。与诸一生补处菩萨。赞说一切佛灌顶门。或见弥勒。修行精进。于百千年。身心无倦。或见弥勒。经行读诵。书写经卷。未尝休息。或见弥勒。种种方便。为众说法。或见弥勒。入诸禅定四无量心。或入遍处及诸解脱。或入三昧。以方便力。现诸神变。或见一切诸菩萨众。皆入种种变化三昧。各于其身一一毛孔。出于一切变化身云。或见出现天众身云。或见出现龙众身云。或见出现夜叉罗刹乾闼婆阿修罗迦楼罗紧那罗摩睺罗伽释梵护世转轮圣王身云。或见出现小王王子大臣官属长者居士身云。或见出现声闻独觉菩萨身云。或见出现一切如来威德身云。或见出现一切众生变化身云。或见出现一切妙音。赞诸菩萨种种法门。所谓。或见赞说发菩提心功德门。或见赞说施波罗蜜净戒安忍精进定慧方便愿力智波罗蜜功德门。或见赞说诸摄诸禅。诸无量心。及诸三昧三摩钵底。诸通诸明。总持辩才。诸谛诸智。止观解脱。诸缘诸依功德门。或见赞说念处正勤。神足根力。七菩提分。八圣道分。诸声闻乘。诸独觉乘。诸菩萨乘。诸地诸忍。诸行诸愿。如是一切。诸功德门。或复于中。见诸如来种种集会大众围绕。又亦见彼一切如来。生处种姓。身形寿命。刹劫名号。道场众会。说法利益。教住久近。种种不同。悉皆明见。<br/>　　尔时善财童子。又复于彼毗卢遮那庄严藏内诸楼阁中。见一楼阁高广殊丽。总摄诸阁。一切庄严。胜妙于前。最上无比。于中悉见三千大千世界。百亿四天下。百亿阎浮提。百亿兜率陀天。一一皆有弥勒菩萨。莲华藏中。降神诞生。释梵天王。捧持顶戴。游行七步。观察十方。大师子吼。现为童子。居处宫殿。游戏园苑。为一切智。踰城出家。现诸苦行。示受乳糜。往诣道场。降伏诸魔。成等正觉。观菩提树。梵王劝请。转正法轮。升天宫殿。而演说法。劫数寿量。众会庄严。所净佛刹。所修行愿。所现威德。所起方便。教化成熟一切众生。分布舍利。住持遗教。皆悉不同。尔时善财。自见其身。在彼一切诸如来所。承事供养。亦见于彼一切众会大道场中。所有佛事。忆持不忘。加持力故。通达无碍。精进勤求。安住智地。复闻一切诸楼阁内宝网铃铎。及诸乐器。皆悉演畅不可思议微妙法音。说种种法。所谓。或说菩萨发菩提心。或说修行波罗蜜行。或说诸愿。或说诸地。或说神通心自在行。或说恭敬供养如来。或说庄严诸佛刹土。或说诸佛说法差别。如上所说。一切佛法。悉闻其音。敷畅辩了。又闻某处某世界中。有某菩萨。闻某法门。某善知识之所劝导。发菩提心。令修妙行。于某劫某刹某如来所某众会中。闻某如来如是功德。发如是心。起如是愿。种于如是广大善根。经若干劫。修菩萨行。于尔许时。当得成佛。如是名号。如是寿量。如是国土。一切功德具足庄严。满如是愿。能以如是最胜方便。教化调伏如是众生。如是声闻菩萨众会。佛涅槃后。正法住世。经尔许劫。利益如是无量众生。或闻某处。某世界中。有某菩萨。广修布施波罗蜜行。难舍能舍。如是净戒。忍辱精进。禅定智慧。修习如是诸波罗蜜。或闻某处。某世界中。有某菩萨。为求法故。弃舍王位及诸珍宝妻子眷属头目手足一切身分。皆无所吝。或闻某处。某世界中。有某菩萨。守护如来所说正法。为大法师。广行法施。高建法幢。吹大法螺。击大法鼓。雨大法雨。造佛塔庙。作佛形像。种种庄严。一一殊丽。施诸众生一切乐具。或闻某处。某世界中。有某如来。于某劫中。成正等觉。如是国土。如是众会。如是寿量。说如是法。满如是愿。教化如是无量众生。现前觉悟无上菩提。善财童子。闻如是等不可思议微妙法音。身心欢喜。柔软悦泽。即得无量诸总持门。即得无量诸辩才门。诸禅诸忍。诸大行愿。诸波罗蜜。诸通诸明。及诸解脱。诸三昧门。又见一切诸宝镜中。出生无量种种形像。所谓。或见诸佛众会道场。或见菩萨众会道场。或见声闻众会道场。或见独觉众会道场。或见清净世界。或见不净世界。或见净不净世界。或见不净净世界。或见有佛世界。或见无佛世界。或见小世界。或见中世界。或见大世界。或见微细世界。或见广大世界。或见因陀罗网世界。或见覆世界。或见仰世界。或见侧世界。或见平坦世界。或见地狱畜生饿鬼所住世界。或见天人充满世界。于如是等诸世界中。见有无数大菩萨众。或行或坐。作诸事业。或见修禅。或习智慧。或起大悲。怜愍众生。或造诸论。利益世间。或教弟子。或自受持。或书或诵。或问或答。三时忏悔。回向发愿。又见一切诸宝柱中。放摩尼王大光明网。或青或黄。或赤或白。或玻璃色。或水精色。或帝青色。或虹霓色。或阎浮檀妙真金色。或作一切诸光明色。又复见彼阎浮檀金诸童女像。及众宝像。或执华云。或执衣云。或执幢幡。或执鬘盖。或持种种涂香末香。或持上妙摩尼宝网。或垂金锁。或挂璎珞。或举其臂。捧庄严具。或低其首。垂摩尼冠。曲躬瞻仰。目不暂舍。合掌而住。又见于彼真珠璎珞。常出香水。具八功德。流注无穷。琉璃璎珞。百千光明。同时照耀。幢幡网盖。如是等物一切皆以摩尼王藏。众宝庄严。令人乐见。又复见彼种种华池。优钵罗华。波头摩华。拘物头华。芬陀利华。各各生于无量诸华。或大一手。或长一肘。或复纵广量如车轮。一一华中。皆悉示现种种色像。以为严饰。所谓男色像。女色像。童男色像。童女色像。释梵护世。天龙夜叉。乾闼婆。阿修罗。迦楼罗。紧那罗。摩睺罗伽。声闻独觉。及诸菩萨。如是一切众妙色像。皆悉合掌。曲躬礼敬。亦见如来。结跏趺坐。三十二相庄严其身。又复见彼净琉璃地。一一步间。现不思议种种色像。所谓世界色像。菩萨色像如来色像。及诸楼阁庄严色像。又于宝树。枝叶华果。一一事中。悉见种种半身色像。所谓佛半身色像。菩萨半身色像。天龙。夜叉。乾闼婆。阿修罗。迦楼罗。紧那罗。摩睺罗伽。释梵护世。转轮圣王。小王王子。大臣官长。长者居士。童男童女。及以四众半身色像。其诸色像。或执华鬘。或执璎珞。或执一切诸庄严具。或有曲躬合掌礼敬。一心瞻仰目不暂舍。或有赞叹。或入三昧。其身悉以相好庄严。普放种种诸色光明。所谓。金色光明。银色光明。珊瑚色光明。兜沙罗金色光明。帝青色光明。毗卢遮那摩尼王宝色光明。一切众宝色光明。瞻卜迦华光明。从于自身三十二相。出如是等一切光明。又见于彼一切楼阁半月像中。出阿僧祇日月星宿种种光明。普照十方。又见一切诸妙楼阁。种种宫殿。众宝垣墙。周回四壁。种种宝色。一一步内。一切众宝。以为庄严。一一宝中。皆现弥勒曩劫修行菩萨道时。或施头目。或施手足唇舌牙齿耳鼻血肉皮肤骨髓。乃至爪发。如是一切。悉皆能舍。妻妾男女。奴婢仆使。妓侍婇女。一切眷属。城邑聚落。宫殿园林。或阎浮提。或四天下。种种富乐。尊贵自在。大小王位。或诸资具。随时饮食。上妙床敷。憩息之处。或妙宝器。或驷马车。随其所须。尽皆施与。处牢狱中。种种困厄。令得出离。身被系缚。临刑戮者。使其解脱。诸有疾病所萦缠者。为其救疗。惠以医药。令得除差。入邪径者。示其正道。或为船师。令度大海。使诸众生不失津济。或为马王。救诸众生。令离一切罗刹恶难。或为种种大智仙人。善说诸论。利益众生。或为轮王。劝修十善。或为医王。善疗众病。或孝顺父母。恭敬供养。或亲近善友。随顺听闻。或作声闻。或作独觉。或作菩萨。或作如来。教化调伏一切众生。或示种种最胜生处。成熟生处所有众生。或为法师。奉行如来所有言教。种种威仪。受持读诵。微细观察。如理思惟。立佛支提。作佛形像。一一珍饰。种种庄严。若自供养。若劝于他。涂香散华。灯油鬘盖。种种敷设。恭敬礼拜。如是等事。相续不绝。或见坐于师子之座。广演说法。劝诸众生。安住十善。一心归向佛法僧宝。受持五戒及八斋戒。出家听法。受持读诵。正念作意。如理修行。乃至见于弥勒菩萨。坐师子座。讲宣法要。开示一切诸佛菩提。又见弥勒。经百千亿那由他阿僧祇劫。修行诸度。一切色像。又见弥勒。曾所承事。诸善知识。悉以一切功德庄严。亦见自身。在彼一一善知识所。亲近供养。受行其教。乃至住于灌顶之地。时诸知识。咸以软语。告善财言。善来童子。汝今观此菩萨所有不思议事。莫生疲厌。<br/>　　尔时善财童子。得不忘失正念力故。得见十方清净眼故。得善观察无碍智故。得诸菩萨自在智故。得诸菩萨已入智地广大解故。于诸楼阁一一物中。悉见如是。及余无量不可思议自在境界诸庄严事。譬如有人。于睡梦中。见种种物。所谓一切城邑聚落。宫殿园苑。山林河池。衣服饮食。乃至一切资生之具。或见一切可爱歌赞鼓乐集会种种游戏。或见自身父母兄弟内外亲属。或见大海须弥山王。乃至一切诸天宫殿阎浮提等四天下事。或见其身形量广大百千由旬。房舍衣服种种功德。一切庄严。悉皆相称。谓于昼日。经无量时。不眠不寝。受诸安乐。悉皆具足一切自在。从睡觉已。乃知是梦。远离一切安乐等想。亦无时节长短之相。而能明记所见之事。一切随顺。曾无忘失。善财童子。亦复如是。以弥勒菩萨威神之力所加持故。知三界法皆如梦故。灭诸众生狭劣想故。得无障碍广大解故。往诸菩萨胜境界故。入不思议方便智故。能见如是诸大菩萨一切庄严自在境界。随顺解知。微细观察。譬如有人。将欲命终。见随其业所受报相。行恶业者。见于地狱畜生饿鬼所有一切众苦境界。或见狱卒手持兵仗。或瞋或骂。囚执将去。亦闻地狱一切众生所有号叫悲叹之声。或见灰河。或见镬汤。或见刀山。或见剑树。或见猛火炎炽洞然。或见扬波沸水腾注。种种逼迫。受诸苦恼。行善业者。即见一切诸天宫殿。无量天众。天诸婇女。种种衣服。具足庄严。宫殿园林。华池河水。及诸宝山。宝劫波树。随意受用。尽皆妙好。身虽未死。而由业力。见如是事。善财童子。亦复如是。以菩萨业不思议力。得见一切庄严境界。譬如有人为鬼所持。见种种事色相眷属。随其所问悉皆能答。善财童子。亦复如是。菩萨智慧之所持故。见彼一切诸庄严事。若有问者。靡不能答。譬如有人为龙所持。自谓是龙。入于龙宫。见龙眷属。于少时间。自谓已经日月年载。善财童子。亦复如是。以住菩萨智慧想故。弥勒菩萨自在威力所加持故。于少时间。谓经无量百千万亿那由他劫。譬如梵宫。名一切众生胜庄严藏。于中悉见三千大千世界所有诸物差别影像。不相杂乱善财童子。亦复如是。于楼观中。普见一切庄严境界。种种差别。互相涉入。各各差别。不相杂乱。譬如比丘。入遍处定。若行若住。若坐若卧。随所入定。境界现前。善财童子。亦复如是。入于楼观一切庄严所见境界。甚深随顺。悉皆明了。譬如有人。于虚空中。见乾闼婆城。具足庄严。悉分别知。无有障碍。善财童子。亦复如是。见彼一切庄严境界。甚深随顺。明了无碍。譬如夜叉宫殿与人宫殿同在一处。而不相杂。亦无障碍。各随其业所见不同。譬如大海于中印现三千世界所有色像。譬如幻师善明幻法。以幻力故。现诸幻事。种种作业一切能成。善财童子亦复如是。以弥勒菩萨威神力故。及不思议幻智力故。得诸菩萨自在力故。见楼阁中一切庄严自在境界。</p>
<div class="jwbt-box"><div class="jwbt"><a name=j0085-04-15><a href="0085-04.htm#MENU-top">大方广佛华严经普贤菩萨行愿品卷第三十八</div></a></a>
<div class="jwbtbm"><a name=j0085-04-16><a href="0085-04.htm#MENU-top">入不思议解脱境界普贤行愿品</div></div></a></a>
<p>　　尔时弥勒菩萨摩诃萨。入楼阁中。摄其神力。弹指出声。告善财言。善男子。起法性如是。此是菩萨知诸法智。因缘聚集显现之相。如是自性。悉不成就。如幻如梦。如影如像。尔时善财。闻弹指声。从三昧起。弥勒告言。善男子。汝见菩萨自在解脱威神力不。汝见菩萨一切助道等流力不。汝见菩萨愿智所现聚集力不。汝见菩萨种种庄严妙宫殿不。汝见菩萨种种行力所聚集不。汝见菩萨种种功德庄严刹不。汝见菩萨十地之中种种力不。汝见菩萨诸波罗蜜难思果不。汝见菩萨种种难思三昧力不。汝见如来种种最胜大愿力不。汝闻菩萨种种出生解脱门不。汝随顺解菩萨解脱不思议不。汝随顺受菩萨三昧能喜乐不。善财白言。唯然已见。是善知识加持力故。忆念力故。威德力故。圣者此解脱门。其名何等。弥勒告言。此解脱门。名入三世一切境界不忘念智庄严藏。善男子。一生菩萨。得如是等不可说不可说解脱门。善财白言。圣者此庄严事。何处去耶。弥勒告言。于来处去。曰从何处来。曰从诸菩萨智慧威力中来。依诸菩萨智慧威力而住。无有少分去来之处。无集无增。无成无立。不依于地。不依于空。远离一切。善男子。譬如龙王种种云雨。不从身出。不从心出。无有积集。建立增长。但以龙王心念力故。霈然洪霔。周遍天下。此是龙王难思境界。善男子。彼庄严事。亦复如是。不住于内。亦不住外。但由菩萨威德自在。汝善根力而非不见。善男子。譬如幻师作诸幻事。无所从来。亦无所去。无行无入。无隐无显。而以幻力。分明显现。彼庄严事。亦复如是。无所从来。亦无所去。无集无成。然以惯习不可思议幻智力故。及由过去大愿力故。如是显现。善财童子。白言大圣。从何处来。弥勒告言。善男子。一切菩萨。无来无去。如是而来。无行无住。如是而来。无处无定。不没不生。不住不迁。不动不起。无恋无著。无业无报。无起无灭。不断不常。如是而来。<br/>　　复次善男子。菩萨从大悲处来。愍念调伏诸众生故。从大慈处来。救护逼迫苦众生故。从净戒处来。随其所乐自在生故。从大愿处来。往昔愿力所加持故。从神通处来。于一切处随乐现故。从无动摇处来。不舍如来不动体故。从无取舍处来。不役身心使往来故。从智慧方便处来。随顺一切众生转故。从示现变化处来。犹如影像而化现故。<br/>　　复次善男子。汝向所问何处来者。善男子。我从生处摩罗提国房舍聚落而来于此。彼有长者。名瞿波洛迦。为化其人令入佛法。又为生处一切人众。随其根器。而为说法。亦为父母亲戚眷属婆罗门等。演说大乘。令其趣入。故住于彼。而从彼来。善财言。圣者何者是菩萨生处。弥勒答言。善男子。菩萨有十种生处。何等为十。所谓发菩提心。是菩萨生处。生菩萨家故。深心。是菩萨生处。生善知识家故。诸地。是菩萨生处。生波罗蜜家故。大愿。是菩萨生处。生妙行家故。大悲。是菩萨生处。生四摄家故。如理观察。是菩萨生处。生般若波罗蜜家故。大乘。是菩萨生处。生方便善巧家故。成熟众生。是菩萨生处。生成等正觉家故。智慧方便。是菩萨生处。生无生法忍家故。修行诸法。是菩萨生处。生三世一切如来家故。善男子。是为菩萨十种受生处。<br/>　　复次善男子。菩萨摩诃萨。以般若波罗蜜为母。方便善巧为父。檀那波罗蜜为乳母。尸罗波罗蜜为养母。忍辱波罗蜜为庄严具。精进波罗蜜为养育者。禅那波罗蜜为浣濯人。善知识为教授师。一切菩提分为伴侣。一切善法为亲属。一切菩萨为兄弟。菩提心为家。如理修行为家法。诸地善法为家处。得诸忍法为家族。大愿现前为家教。以清净智满足诸行为顺家法。劝发勤修不断大乘为绍家业。法水灌顶一生所系菩萨为王太子。成就广大真实菩提为净家族。善男子。菩萨如是超凡夫地。入菩萨位。生如来家。住佛种性。能修诸行。不断三宝。善能守护菩萨种族。净菩萨种生处尊胜。于诸世间。离生过恶。一切天人及诸魔梵。沙门婆罗门中。种族具足。而得成就最胜佛种。得大愿藏。普能出生诸菩萨行。善男子。菩萨摩诃萨。成就如是尊胜家已。智了诸法如影像故。于世生处。无所恶贱。知一切法如变化故。于诸有趣。无所染著。觉悟诸法无有我故。调伏众生。心无疲厌。以大慈悲。为体性故。不趣寂灭摄受众生。了达生死犹如梦故。经一切劫而无热恼。了知五蕴皆如幻故。现处生死而无疲倦。知诸界处即法界故。于诸境界无有疮疣。知一切想如阳焰故。入于诸趣不生倒惑。达一切法皆如幻故。入魔境界自在无染。成就法身净妙体故。一切烦恼不能欺诳。成就一切遍趣行故。于诸生处而得自在。<br/>　　善男子。我身普生一切法界等。一切众生差别色相等。一切众生殊异言音等。一切众生种种名号等。一切众生种种乐欲等。一切众生种种威仪随顺世间教化调伏等。能显示一切众生清净受生等。随顺入一切众生甚深胜解等。一切菩萨大愿变化于如是等。无量品类。而现其身。种种相貌。种种威德。充满法界。善男子。我为成熟与我往昔同修诸行今时退失菩提心者。示现生此阎浮提中。为欲调伏父母亲属。及婆罗门。令其离于种族骄慢。得生如来种性中故。生摩罗提国房舍聚落婆罗门家。善男子。我于南方。及住于此毗卢遮那庄严藏大楼阁中。随诸众生心之所乐。种种方便。教化调伏。善男子。我为随顺诸众生故。为欲成熟兜率天中同行大故。为欲示现菩萨福智庄严变化超过一切诸欲界故。令舍渴爱诸欲乐故。令照诸行皆无常故。令知诸天盛必衰故。为欲示现降生瑞相。与一生菩萨。而共宣说大智法门故。为欲摄受一切生处诸众生故。为欲教化释迦如来所遣来者。令如莲华悉开悟故。而于此没。生兜率天。善男子。我愿满足。得菩提时。汝及文殊俱来见我。善男子。汝当往诣文殊师利大菩萨所。而问之言。菩萨云何学菩萨行。云何深入普贤行门。云何出生。云何成熟。云何广大。云何清净。云何随顺。云何圆满。善男子。彼当为汝分别显示。何以故。善男子。文殊师利。最胜大愿。非余无量百千亿那由他菩萨之所能有。善男子。文殊师利。其行广大。无量无边。其愿无际。相续不断。常能出生一切菩萨最胜功德。文殊师利菩萨。常为无量百千亿那由他诸佛母。令其证入甚深理故。常为无量百千亿那由他菩萨师。令其勤修深证入故。普于十方。常转法轮。教化成熟一切众生。常于十方一切世界。为说法师。常为不可说不可说一切诸佛大众会中之所赞叹。住甚深智。见法实性。从久远来。深入一切解脱境界。究竟普贤所行诸行。善男子。文殊师利善知识。能令汝得生如来家。能增长汝诸善根。能发起汝助道法。能显示汝真实善知识。能劝发汝修习诸功德。能令汝深入大愿网。能令汝安住大愿门。能令汝闻菩萨深密义。能显示汝菩萨难思行。与汝往昔同生同行。是故。善男子。汝当往诣文殊师利菩萨所。莫生疲倦。文殊师利。当令汝得一切功德。何以故。汝先所见诸善知识。闻诸菩萨行。深入解脱门。满足大愿海。皆是文殊威神之力。文殊师利。于一切处咸得究竟。时善财童子。右绕弥勒。经无量匝。顶礼双足。殷勤瞻仰。心怀恋慕。辞退而去。<br/>　　尔时善财童子。经游一百一十城已。诣苏摩那城。住立门所。思惟文殊师利。随顺忆念。普遍观察。希欲奉觐。尔时文殊师利童子。从一百一十由旬外。遥申右手。至苏摩那城。摩善财顶。作如是言。善哉善哉。善男子。若离信根。心生疲厌。心志下劣。功行不具。退失精勤。于少善根。而生知足。不善发起一切行愿。不能亲近诸善知识。由如是故。不能了知如是法性。如是理趣。如是法门。如是境界。如是住处。若普遍知。若少分知。若甚深知。若尽源底。若观察。若证入。若获得。皆悉不能。是时文殊师利。宣说此法示教利喜。令善财童子具足圆满无数法门。具足无边大智光明。深入种种念佛门。无边际陀罗尼门。无边际辩才门。无边际三昧门。无边际神通门。无边际愿智门。深入普贤诸行愿轮。称叹文殊本住国土一切善巧。时善财童子。白文殊师利菩萨言。圣者。云何而得成就圣者国土善巧。文殊师利。告善财言。善男子。菩萨有十种法。具足圆满。得我国土善巧成就。善财白言。何等为十。文殊师利菩萨言。善男子。一者证无生法具足圆满。二者无灭法。三者不失坏法。四者无来去法。五者超言词境界法。六者无有言词道法。七者无戏论法。八者不可说法。九者寂静法。十者圣者法。若诸菩萨。于此十法具足圆满。得我国土善巧成就。善财童子。白言圣者。所言国土。是何义耶。文殊师利言。是一切菩萨住处义。善财言。云何是一切菩萨住处。文殊师利言。善男子。最胜第一义。是菩萨住处。何以故。善男子。最胜第一义。不生不灭。不失不坏。不来不去。如此语言。既非言境。言说不及。不能记别。非是戏论。思度所知。本无言说。体性寂静。惟诸圣者。自内所证。善男子。因此最胜第一义故。诸佛如来出现世间。若佛出世。及不出世。不可失坏。善男子。一切菩萨。为欲证入第一义故。舍大豪富年少王位。难行能行。种种苦行。剃除须发。被服法衣。正信出家。专求妙道。精勤匪懈。如救头然。善男子。若无第一义者。所修梵行。为何所用。如来出世。为何所依。善男子。以深信有第一义故。令诸菩萨具足圆满此十种法。是故应当如是知见。如是解说。于我国土善巧成就。善财童子。白言圣者。行何等法。当得圣者净妙国土。文殊师利言。若诸菩萨。能于一切心无憍慢。于诸众生生平等心。于诸如来修真供养。得我国土。善财童子。白言圣者。云何名为无憍慢心。生平等心。修真供养。文殊师利言。善男子。菩萨有十种法。审谛思惟。具足圆满。则能成就无憍慢心。何等为十。一者一心思惟。谛观身界。作是念言。我今出家。无殊死人。所以者何。父母亲爱。朋友眷属。一切所有。皆弃舍故。如是思惟。得无憍慢。二者思惟我今此身。服坏色衣。进止威仪。不同世间。如是思惟。得无憍慢。三者思惟既毁形好。执持应器。乞丐于他。如是思惟。得无憍慢。四者思惟我今乞食。如旃陀罗。如是思惟。令心卑下。得无憍慢。五者思惟为求段食。长养我身。我之寿命。死在他手。如是思惟。得无憍慢。六者思惟所乞之食。人畜之余。彼若嫌弃。我方得食。如是思惟。得无憍慢。七者思惟我今应当于师长所。恭敬供养。令生欢喜。如是思惟。得无憍慢。八者思惟我今欲令同梵行者。生欢喜故。具足威仪。无违法式。如是思惟。得无憍慢。九者思惟我今出家。于佛法中。未得少分。如是思惟。得无憍慢。十者思惟一切众生。于我嗔恨。我常安忍。如是思惟。得无憍慢。善男子。是为菩萨思惟十法具足圆满。则能成就无憍慢心。复次善男子。菩萨有十种法具足圆满。则于众生。得平等心。何等为十。一者于诸众生。所作平等。二者于诸众生。心无障碍。三者于诸众生。心无疲倦。四者为欲利益诸众生故。具足修行六波罗蜜。五者为诸众生。集一切智。亦不依止无二之相。六者普观众生。同于如如。无所分别。七者了达众生体性平等。而能证入平等心性。八者愿与众生。同得出离生死大火。九者自既出已。复能拔出一切众生。十者平等安置一切众生。无忧恼处。善男子。譬如世间长者居士。生育五子。平等爱念。受用资具。等无有二。而彼诸子。愚小无知。于一切处。未能分别。时彼长者。宅舍之中。欻然火起。彼诸子等。各居一处。善男子。于意云何。时彼长者。出诸子心有先后不。善财答言。彼长者心等无先后。随所亲近。即先济拔。文殊师利言。善男子。菩萨摩诃萨。亦复如是。一切众生。在于生死舍宅之中。三毒炽火。忽然而起。其心愚暗。无所分别。各随业力。五趣受生。菩萨等心。调伏成熟。但随亲近。即先拔济。成熟安置寂静界中。善男子。是为菩萨有十种法具足圆满。于诸众生成就平等。<br/>　　复次善男子。菩萨有十种法具足圆满。则得成就修真供养一切如来。何等为十。一者以法供养。二者修行诸行。三者平等利乐一切众生。四者以慈悲心随顺摄取。五者以如来力随顺一切。六者不舍劝修一切善法。七者不舍一切菩萨事业。八者如说能行如行能说。九者长时遍修心无疲厌。十者常不舍离大菩提心。若诸菩萨。具此十法。则能成就供养如来。非以财宝饮食衣服。名真供养。何以故。如来恭敬尊重法故。犹如孝子尊重父母。承顺颜色。心无暂舍。若复有人。敬其父母。其子倍复尊重是人。诸佛如来。亦复如是。若诸众生。供养法者。是真成就供养如来。以诸如来尊重法故。善男子。如来从修行中来。若能修行。是则成就供养如来。诸佛出世。本为利乐诸众生故。为以慈悲摄众生故。随顺利乐而为力故。善男子。若不劝修一切善法。亦不利乐一切众生。若舍菩萨所修事业。是亦不能利乐众生。若复不能如说修行如行能说。是亦不能利乐众生。若心下劣。而生疲厌。是亦不能利乐众生。若暂舍离菩提心者。是亦不能利乐众生。何以故。善男子。夫为菩萨。为欲利乐诸众生故。勤求阿耨多罗三藐三菩提。若无众生。一切菩萨不成正觉。善男子。汝应如是解法供养。则得成就供养如来。非以世间财宝饮食。名为供养。善男子。是为菩萨具足十法。则能成就供养如来。尔时文殊师利。显示如是无量无边微妙法义。劝教善财。令修习已。还摄神力。忽然不现。<br/>　　尔时善财童子。即见三千大千世界极微尘数诸善知识。悉皆亲近。承事供养。令生欢喜。于所诱诲。随顺受行。增长趣求一切智意。于佛境界。生决定解。大悲心海。容纳出生。大慈教云。普覆一切。于毗卢遮那广大身云。增长爱敬。于诸菩萨无碍解脱。心常安住。速疾出生如来普门。无著净眼观一切佛。修行圆满功德大海。深信如来积行所修一切智体。精勤速疾增一切智助道之法。善能回向一切菩萨清净深心。善知三世一切如来。相续不断。深入一切佛法教海。随顺解了诸佛法轮。于诸世间如影普现。深入一切菩萨愿海。尽一切劫。修菩萨行。得普门智。照如来境增长一切菩萨诸根。得一切智清净光明。普照十方一切法界。于一切刹教化众生。发修行心成就利益。能随顺解生死种类。摧烦恼业一切障山。随顺证悟无障碍法。入法界藏平等地中。常住寂静菩萨解脱。勤求一切如来境界。一切诸佛威力加持。善财童子。起如是等微细观察。安住普贤甚深境界。即闻普贤菩萨名号。及普贤行最胜大愿。从初发心。最胜助道。最胜现前。出生功德。微细威仪。及闻普贤菩萨诸地。及地处所。地差别得。地自在行。地差别住。地勇猛。地威德。地同住。既闻此已。渴仰欲见普贤菩萨。即于金刚海藏菩提道场如来师子座前。一切宝莲华藏座上。起等虚空界广大心。拔一切现前执著心。集一切德无染心。净一切刹无想心。了一切法欢喜心。观一切境无碍心。入一切方周遍心。行一切行无障心。净一切智境界妙行自在心。观一切菩萨道场庄严清净明了心。深入一切如来法海广大心。调伏成就一切众生周遍心。净一切佛刹无量心。了一切众会如影心。住一切劫无尽心。究竟如来力无所畏不共佛法无退转心。<br/>　　善财童子。起如是心。以自善根所润泽故。一切如来加被力故。普贤同分善根力故。欲见普贤。有十种瑞相。何等为十。一者见一切佛刹清净。一切如来道场庄严。二者见一切佛刹清净。无诸恶道一切杂类。三者见一切佛刹清净。众妙莲华以为庄严。四者见一切佛刹清净。一切众生身心清凉。五者见一切佛刹清净。众宝为体形色庄严。六者见一切佛刹清净。一切众生种种形色相好严身。七者见一切佛刹清净。诸庄严云普覆其上。八者见一切佛刹清净。一切众生互起慈心。递相利益。九者见一切佛刹清净。菩提道场形体庄严。十者见一切佛刹清净。一切众生心常随顺忆念诸佛。是为十。又见十种大光明相。何等为十。一者见一切世界所有极微。一一尘中。出一切世界极微尘数如来光网云。周遍照耀。二者见一一尘中。出一切世界极微尘数如来圆光轮云。无量无数种种色相周遍法界。三者见一一尘中。出一切世界极微尘数种种如来宝影像云。周遍法界。四者见一一尘中。出一切世界极微尘数种种如来光焰轮云。周遍法界。五者见一一尘中。出一切世界极微尘数种种妙香涂香烧香华鬘等云。周遍十方一切法界。出大音声。称赞普贤一切行愿大功德海。六者见一一尘中。出一切世界极微尘数种种日月星宿光明云。皆放普贤菩萨光明。遍满法界。七者见一一尘中。出一切世界极微尘数种种众生形像灯云。犹如佛光遍照法界。八者见一一尘中。出一切世界极微尘数种种如来身影像摩尼宝云。周遍法界。九者见一一尘中。出一切世界极微尘数种种如来影像光明身云。如大云雨。普说一切如来大愿。及威德力。十者见一一尘中。出一切世界极微尘数种种菩萨圆满光明影像身云。随诸众生种种变化。普令一切皆生爱乐。如是所作。周遍法界。是为十。尔时善财童子。见此十种光明相已。即作是念。我今必见普贤菩萨。于时善财。住自善根普光照力。住诸如来所护念力。能生佛法普智光明。于普贤行现前照了。于普贤愿深入无际。于一切如来境界。深心信解。于诸菩萨广大境界。得决定力。修习得见普贤之相。深入如来一切种智。普摄诸根令其寂静。起大精进。无有退转。身心普现十方世界。即以普眼。观察十方一切诸佛菩萨众会诸庄严具一切境界。皆作得见普贤之相。以智慧眼。观察普贤从初发心所行之道。其心广大。犹如虚空。大悲坚固。犹若金刚。威德加持。尽未来际。愿不舍离。普贤菩萨。以平等心。行普贤行。念念随顺。清净自在。常得安住如来境界。成就普贤种种智地。<br/>　　善财童子。具足圆满如是观已。即见普贤菩萨。在于毗卢遮那如来应正等觉前。坐莲华藏师子之座。诸菩萨众所共围绕。身相殊特。世无与等。智慧功德。种种境界。不可思议。一切菩萨。微细观察。无有边际。与诸如来平等无二。善财童子。见普贤身。一一毛孔。念念中出一切世界极微尘数种种光明云。遍法界虚空界一切世界。普光照耀。除灭一切众生苦患。见一一毛孔。念念中出一切佛刹极微尘数种种色圆光云。令一切菩萨速疾增长广大欢喜。见普贤菩萨顶及两肩。一一毛孔。念念中出一切佛刹极微尘数种种色香焰云。遍法界虚空界。一切诸佛众会道场。雨大香雨而以普熏。见一一毛孔。念念中出一切佛刹极微尘数种种华云。遍法界虚空界。一切如来众会道场。雨众妙华。见一一毛孔。念念中出一切佛刹极微尘数种种庄严香树云。遍法界虚空界。一切如来众会道场。雨于无尽涂香末香众妙香藏。见一一毛孔。念念中出一切佛刹极微尘数种种衣服云遍法界。虚空界。雨众妙衣。普覆庄严。见一一毛孔。念念中出一切佛刹极微尘数种种缯彩云。种种杂宝璎珞云。种种如意宝云。遍法界虚空界。一切如来众会道场。普雨一切璎珞缯彩。令一切众生成就爱乐。见一一毛孔。念念中出一切佛刹极微尘数种种宝树云。遍法界虚空界。复从一切宝树藏中。流散一切星宿光云。种种庄严。于一切如来众会道场。雨诸妙宝。见一一毛孔。念念中出一切佛刹极微尘数种种色界天众身云。遍法界。虚空界。叹菩提心。见一一毛孔。念念中出一切佛刹极微尘数种种梵天眷属身云。请诸如来。转妙法轮。见一一毛孔。念念中出一切佛刹极微尘数欲界天众身云。守护受持一切如来所说妙法。见一一毛孔。念念中出一切佛刹极微尘数三世一切诸佛刹云。遍法界虚空界。与诸众生无依止者。而作依止。无覆护者。而作覆护。无归趣者。而作归趣。见一一毛孔。念念中出一切佛刹极微尘数清净佛刹云。遍法界虚空界。一切诸佛于中出现。菩萨众会清净道场。令一切众生。爱敬信乐。皆得清净。见一一毛孔。念念中出一切佛刹极微尘数净不净佛刹云。遍法界虚空界。令杂染众生皆得清净。见一一毛孔。念念中出一切佛刹极微尘数不净净佛刹云。遍法界。虚空界。令纯染众生皆得清净。见一一毛孔。念念中出一切佛刹极微尘数众生身云。遍法界虚空界。随应教化一切众生。令于阿耨多罗三藐三菩提。而得成熟。见一一毛孔。念念中出一切佛刹极微尘数种种菩萨身云。遍法界虚空界。称扬种种诸佛名号。令诸众生增长善根。见一一毛孔。念念中出一切佛刹极微尘数种种菩萨身云。遍法界虚空界。宣扬显示诸佛菩萨。从初发意。严净佛刹。所生善根。见一一毛孔。念念中出一切佛刹极微尘数种种菩萨身云。遍法界虚空界。一切佛刹一一刹中。为欲清净普贤妙行。宣扬一切菩萨愿海。见一一毛孔。念念中出一切佛刹极微尘数普贤菩萨行云。令一切众生爱乐修习。速得圆满一切智体。见一一毛孔。念念中出一切佛刹极微尘数正觉身云。于一切佛刹。现成正觉。显示种智。令诸菩萨普集大法。速疾增长。现前觉悟。</p>
<div class="jwbt-box"><div class="jwbt"><a name=j0085-04-17><a href="0085-04.htm#MENU-top">大方广佛华严经普贤菩萨行愿品卷第三十九</div></a></a>
<div class="jwbtbm"><a name=j0085-04-18><a href="0085-04.htm#MENU-top">入不思议解脱境界普贤行愿品</div></div></a></a>
<p>　　尔时善财童子。见普贤菩萨。如是自在神通境界。欢喜踊跃。普遍身心。重复观察。见普贤菩萨。一一身分。一一支节。一一毛孔。悉有三千大千世界。其中一切地水火风。大海四洲。须弥铁围。及众宝山。国土城邑。宫殿园苑。乃至地狱。饿鬼畜生。阎罗王界。天龙八部。人与非人。欲界色界。无色界处。所有形色。日月星宿。风云雷电。昼夜月时。及以年劫。诸佛出世。菩萨众会。道场庄严。如是等事。悉皆明见。如见此世界。尽于东方种种世界。亦复如是。如东方。南西北方四维上下。亦复如是。如见现在十方世界。尽过去际。尽未来际。种种世界。相续不断。亦如是见。各各差别。互相涉入。不相杂乱。如于此毗卢遮那如来宝莲华藏师子座上。显示如是游戏神通。于东方莲华吉祥世界贤吉祥如来所。显示一切游戏神通。亦复如是。如贤吉祥如来所。如是尽于东方。南西北方四维上下一切世界。亦复如是。如是十方一切佛刹一一尘中。皆有法界诸佛众会。一一佛所。皆有普贤。坐宝莲华师子之座。显示一切游戏神通。悉亦如是。又于彼一一普贤身中。皆见三世一切境界。犹如明镜现其影像。所谓一切佛刹。一切资具。一切众生。一切佛出兴。一切菩萨道场众会。又闻一切众生种种音声。一切佛声。一切如来转法轮声。一切如来游戏神通声。一切菩萨善诱诲声。一切菩萨神通境界。菩萨智通。菩萨普集。菩萨说法。菩萨游戏。如是等声。<br/>　　尔时善财童子。见闻普贤菩萨如是无量不可思议游戏神通。即得十种智波罗蜜。何等为十。一者于念念中。令身遍满一切佛刹智波罗蜜。二者于念念中。悉能往诣一切佛所智波罗蜜。三者于念念中。悉能供养一切如来智波罗蜜。四者于念念中。普于一切诸如来所闻法受持智波罗蜜。五者于念念中。微细观察一切如来所有法轮智波罗蜜。六者于念念中。知一切佛不可思议大神通事智波罗蜜。七者于念念中。说一句法。尽未来际辩才无尽智波罗蜜。八者于念念中。智海现前观一切法智波罗蜜。九者于念念中。得一切法界教海智波罗蜜。十者于念念中。得知一切众生离众生想智波罗蜜。一一于念念中。普贤慧行皆现在前智波罗蜜。善财童子。既得是已。普贤菩萨。即申右手。摩善财顶。善财即得深入一切佛刹极微尘数诸大三昧。各以一切佛刹极微尘数三昧。而为眷属。一一三昧。悉得一切昔所未见。昔所未闻。一切佛刹极微尘数种种世界海。诸佛大会。增长一切佛刹极微尘数一切智助道具。出现一切佛刹极微尘数一切智法门。成就一切佛刹极微尘数。初发一切智心。深入一切佛刹极微尘数一切智大愿海。出生一切佛刹极微尘数一切智出要道。修习一切佛刹极微尘数一切智菩萨行。圆满一切佛刹极微尘数一切智速疾力。得一切佛刹极微尘数一切智普光照。如此娑婆世界毗卢遮那佛所普贤菩萨。摩善财顶。所获法门。如是十方所有世界。及彼世界一一尘中。一切世界。一切佛所。普贤菩萨。悉亦如是。摩善财顶。所得法门。亦皆同等。<br/>　　尔时普贤菩萨摩诃萨。告善财言。善男子。汝见我此神通力不。善财白言。圣者。唯然已见。此不思议大神通事。得佛智慧。方能知之。普贤菩萨。告善财言。善男子。我于不可说不可说劫。行菩萨行。求一切智。一一劫中。为欲清净菩提心故。承事不可说不可说如来。一一劫中。为集一切智福德具故。设不可说不可说佛刹极微尘数广大施会。一切世间最胜无比。悉皆回向一切众生。一一劫中。为求一切智法故。以不可说不可说佛刹极微尘数财物。而为大舍。一一劫中。为求佛智故。以不可说不可说佛刹极微尘数国土王位。村营城邑。聚落宫殿。妻子眷属。身分支节。眼耳鼻舌。乃至身命。而为布施。一一劫中。为求一切智首故。以不可说不可说佛刹极微尘数头。而为布施。一一劫中。为求一切智故。于不可说不可说佛刹极微尘数诸如来所。恭敬尊重。承事供养。上妙衣服卧具医药。一切所须悉皆奉施。于其法中。出家学道。受持法教。随顺修行。善男子。我于尔所大劫海中。自忆未曾于一念间不顺佛教。尔所劫中。未曾一念生瞋害心。我我所心。自他差别心。未曾一念离菩提心。于生死中。起疲厌心。生下劣心。怀懒惰心。有障碍心。起迷惑心。唯住无上不可沮坏一切智性大菩提心。善男子。我普严净一切佛土。我以大悲。救护众生。教化成熟。令其清净。我供养承事一切诸佛诸善知识。于彼诸佛善知识所。为求正法。弘宣护持。一切内外。悉皆能舍。乃至身命。亦无所吝。如是无量相应圆满所行之行。一切劫海。说其因缘。劫海可尽。此不可尽。善男子。我法海中。无有一文一句。非是舍施转轮王位。而求得者。非是悉舍一切所有而求得者。善男子。我所求法。皆为救护一切众生。念念相续。微细观察。令最胜法速得现前。愿以智光照明。开示一切世间。愿为显示出世间智。愿令众生悉得安乐。愿普称赞一切如来所有功德。我如是等往昔圆满相应行门。于不可说不可说佛刹极微尘数劫海。说不可尽。是故善男子。我以如是积集助道法力。增长诸善根力。广大极深信力。修行诸功德力。如实观察一切法力。成熟一切智慧眼力。为诸如来所加持力。种种大愿所引起力。无边大悲不可动力。悉能清净妙智通力。种种善友所摄受力。由此等故。得此究竟三世平等清净法身。及得无上清净色身。超诸世间。而随众生种种心乐。普为现形。入一切刹。遍一切处。普能随顺。示现神通。令诸众生靡不欣乐。善男子。汝见我此圆满广大威德身不。汝应微细思惟观察。善男子。我此妙身。无边劫海之所成就。无量百千亿那由他劫。难得出现。难得睹见。善男子。若有众生。未种善根。及少善根。犹尚不得闻我名字。况见我身。善男子。若有众生得闻我名。皆于阿耨多罗三藐三菩提。得不退转。若见若念。若迎若送。若暂随逐。乃至梦中。皆亦如是。或有众生。一日一夜忆念于我。随顺修行。而得成熟。或七日七夜。半月一月。半年一年。百年千年。一劫百劫。乃至不可说不可说佛刹极微尘数劫。忆念于我。而成熟者。或一生。或百生。乃至不可说不可说佛刹极微尘数生。忆念于我。而成熟者。或见我圆光。或见放光。或见色身。或见神通震动佛刹。或生恐怖。或生欢喜。皆得成熟。善男子。我以如是等佛刹极微尘数诸方便门。令诸众生。于阿耨多罗三藐三菩提。得不退转。复次善男子。若有众生。见闻于我清净刹者。必得生我清净刹中。若有众生。见闻于我清净身者。必得生我清净身中。善男子。汝应观我此大威德清净之身。<br/>　　尔时善财童子。微细观察普贤之身。见一一毛孔中。有不可说不可说诸佛刹海。一一刹海。皆有诸佛。出兴于世。遍满其中。大菩萨众海会围绕。彼诸刹海。种种建立。种种形状。种种庄严。种种大山。周匝围绕。种种色云。弥覆其上。种种佛出兴。种种演说法。如是等事。各各不同。如一毛孔。一切毛孔中。一一相中。一一好中。一一支节中。皆亦如是。又见普贤菩萨。于一一世界海中。出一切佛刹极微尘数佛变化身云。周遍十方一切世界。教化众生。令于阿耨多罗三藐三菩提。而得成熟。时善财童子。随顺普贤善诱诲故。入普贤身及毛孔内。十方一切诸世界中。教化众生。复次善财童子。所见佛刹极微尘数诸善知识。往诣亲近。承事供养。积集增长一切善根。智慧光明。比此暂见普贤菩萨所得善根。百分不及一。千分不及一。百千分不及一。百千亿分。数分。算分。喻分。优波尼沙陀分。亦不及一。善财童子。从初发心。乃至得见普贤菩萨。于其中间。所入刹海。相续不断。今于普贤菩萨一毛孔中。一念所入诸佛刹海。相续不断。过前不可说不可说倍。如一毛孔。一切毛孔。悉亦如是。善财童子。于普贤菩萨毛孔刹中。行一步过不可说不可说佛刹极微尘数世界。如是而行。尽未来际劫。犹不能知一毛孔中种种刹海相续。种种刹海藏。刹海差别。刹海出生门。刹海成。刹海坏。刹海庄严。所有边际亦不能知。佛海出现相续。佛海出现藏。佛海差别。佛海出生门。佛海生。佛海灭。所有边际亦不能知。菩萨众会道场海相续。菩萨众海藏。菩萨众海差别。菩萨众海出生门。菩萨众海集。菩萨众海散。所有边际亦不能知。入众生界。知众生根。教化调伏诸众生界。觉悟成熟诸众生智。菩萨所住。自在神通。菩萨所入诸地诸道。如是等海。皆悉不知究竟边际。善财童子。于普贤毛孔刹中。或有刹中一日而行。或有刹中一年而行。乃至不可说不可说佛刹极微尘数劫。如是而行。不动不出。念念周遍无边刹海。教化调伏一切众生。令向阿耨多罗三藐三菩提。当是之时。善财童子。则次第得普贤菩萨诸行愿海。皆悉平等。与普贤等。与诸佛等。一身充满一切世界等。诸行圆满等。正觉现前等。神通大用等。种种法轮等。清净辩才等。出生言辞等。种种音声等。诸力无畏等。种种佛住等。大慈大悲等。如是乃至不可思议解脱自在。悉皆同等。尔时普贤菩萨摩诃萨。观察一切菩萨众会。及善财童子。而说偈言。<br/>　　汝等应离诸疑垢　　一心不乱而谛听<br/>　　我说如来满诸度　　一切解脱真实道<br/>　　出世调柔胜丈夫　　其心清净如虚空<br/>　　常放智日大光明　　普照世间除惑暗<br/>　　如来难可得见闻　　无量亿劫今乃遇<br/>　　如优昙华时一现　　是故应听佛功德<br/>　　随顺世间诸所作　　譬如幻士现众业<br/>　　但为悦可众生心　　未曾一念生分别<br/>　　尔时一切菩萨。闻此说已。一心渴仰。发大誓愿。欲闻如来真实义谛所有功德。咸作是念。普贤菩萨诸行已圆。体性清净。如说能行。如行而说。一切如来共所称赞。作是念已。深生渴仰。尔时普贤菩萨。圆满种种功德智慧。庄严身心。犹如莲华。不著三界一切尘垢。告诸菩萨言。汝等皆当一心谛听。我今欲说佛功德海一滴之相。即说偈言。<br/>　　佛智广大同虚空　　普遍一切众生心<br/>　　了世妄想皆非有　　不起种种异分别<br/>　　一念悉知三世法　　亦了一切众生根<br/>　　譬如善巧大幻师　　念念示现无边量<br/>　　随诸众生心行异　　往昔诸业愿乐力<br/>　　令其所见各不同　　而佛寂然无动念<br/>　　或有处处见佛坐　　充满十方诸世界<br/>　　或有其心不清净　　无量劫中不见佛<br/>　　或有信解心无我　　一念发意见如来<br/>　　或有谄诳不净心　　亿劫专求莫能遇<br/>　　或一切处闻佛音　　其音美妙令心悦<br/>　　或有百千万亿劫　　心不净故不得闻<br/>　　或见清净大菩萨　　充满三千大千界<br/>　　皆已具足普贤行　　如来于中俨然坐<br/>　　或见此界妙无比　　佛无量劫所严净<br/>　　毗卢遮那最胜尊　　于中觉悟成菩提<br/>　　或见莲华胜妙刹　　贤首如来住在中<br/>　　无量菩萨众围绕　　皆悉勤修普贤行<br/>　　或有见佛无量寿　　观自在等共围绕<br/>　　悉已住于灌顶地　　遍满十方无量土<br/>　　或有见此三千界　　犹如妙喜具庄严<br/>　　阿閦如来住在中　　及如香象诸菩萨<br/>　　或见月觉大名称　　金刚幢等菩萨俱<br/>　　住如圆镜妙庄严　　普遍十方清净刹<br/>　　或见日藏世所尊　　住普光明清净土<br/>　　与得灌顶诸菩萨　　充满十方而说法<br/>　　或见金刚大焰佛　　与智幢等菩萨俱<br/>　　周行一切广大刹　　说法除灭众生暗<br/>　　一一毛端不可说　　诸佛具相三十二<br/>　　菩萨众会共围绕　　种种说法度众生<br/>　　或见一一佛毛孔　　具足庄严广大刹<br/>　　无量诸佛住其中　　清净佛子皆充满<br/>　　或见十方平等刹　　而全在一极微中<br/>　　无量菩萨悉充满　　不可说劫修诸行<br/>　　或有见一毛端处　　无量极微尘刹海<br/>　　种种业起各差别　　毗卢遮那转法轮<br/>　　或有世界不清净　　或清净刹众宝成<br/>　　如来住寿无量时　　乃至涅槃诸所现<br/>　　普尽十方诸世界　　种种示现不思议<br/>　　随诸众生心智殊　　靡不化度令清净<br/>　　如是无上大调御　　充满十方国土中<br/>　　示现种种神通力　　我说少分汝当听<br/>　　或见释迦成佛道　　已经不可思议劫<br/>　　或见今始为菩萨　　十方利益诸群生<br/>　　或有见此释师子　　供养诸佛修行道<br/>　　或见人中最胜尊　　显示种种神通事<br/>　　或见布施或持戒　　或忍或进或诸禅<br/>　　般若方便愿力智　　随众生心皆示现<br/>　　或见究竟波罗蜜　　或见安住于诸地<br/>　　总持三昧神通智　　如是悉现尽无余<br/>　　或现修行无量劫　　住于菩萨堪忍位<br/>　　或见住于不退地　　或现法水灌其顶<br/>　　或现梵释护世身　　或现刹利婆罗门<br/>　　种种色相所庄严　　犹如幻师现众像<br/>　　或现兜率始降神　　或见宫中受嫔御<br/>　　或见弃舍诸荣乐　　出离王宫行学道<br/>　　或见始生或见灭　　或示出家学异行<br/>　　或见坐于菩提树　　摧伏魔军成正觉<br/>　　或有见佛始涅槃　　或见起塔遍世间<br/>　　或见塔中立影像　　或随众生现身色<br/>　　或见如来无量寿　　与诸菩萨授尊记<br/>　　而成真实大导师　　次补住于安乐刹<br/>　　或见无量亿千劫　　作佛事已入涅槃<br/>　　或见今始成菩提　　或见正修诸妙行<br/>　　或见如来清净月　　在于梵世及魔宫<br/>　　自在天宫化乐宫　　示现种种诸神变<br/>　　或见在于兜率宫　　无量诸天共围绕<br/>　　为彼说法令欢喜　　一切净心供养佛<br/>　　或见住在夜摩天　　忉利护世龙神处<br/>　　如是一切诸宫殿　　莫不于中现其像<br/>　　或于然灯世尊所　　散华布发为供养<br/>　　从是了知深妙法　　恒以此道化群生<br/>　　或见久远已涅槃　　或见初始成菩提<br/>　　或见住于无量劫　　或见须臾即灭度<br/>　　身相光明与寿命　　智慧菩提及涅槃<br/>　　众会所化威仪声　　如是一一皆无量<br/>　　或现其身极广大　　譬如须弥大宝山<br/>　　或见跏趺不动摇　　充满无边诸世界<br/>　　或见圆光一寻量　　或见千万亿由旬<br/>　　或照无量国土中　　或见充满一切刹<br/>　　或见佛寿八十年　　或寿百千万亿岁<br/>　　或住不可思议劫　　如是展转倍过是<br/>　　佛智通达净无碍　　刹那普了三世法<br/>　　皆从心识因缘现　　生灭无常无自性<br/>　　于一刹中成正觉　　一切刹处悉亦然<br/>　　一切入一一亦尔　　随众生心而示现<br/>　　如来安住无上道　　成就十力四无畏<br/>　　圆满智慧无障碍　　转于十二行法轮<br/>　　普知苦集及灭道　　微细分别缘起法<br/>　　法义乐说辞无碍　　因此无畏广宣扬<br/>　　诸法无我无有相　　业性不起亦不失<br/>　　一切远离如虚空　　佛以方便能分别<br/>　　如来如是转法轮　　普震十方诸国土<br/>　　宫殿山河悉摇动　　不使众生有惊怖<br/>　　如来普演广大音　　随其根欲皆令解<br/>　　悉使发心除惑垢　　而佛未始生心念<br/>　　或闻施戒忍精进　　禅定般若方便智<br/>　　或闻慈悲及喜舍　　种种言词差别声<br/>　　或闻四念四正勤　　神足根力觉支道<br/>　　诸念神通止观等　　无量方便诸法门<br/>　　龙神八部人非人　　梵释护世诸天众<br/>　　佛以一音为说法　　随其品类皆令解<br/>　　或有贪欲瞋恚痴　　忿覆悭嫉及骄谄<br/>　　八万四千烦恼异　　令其闻说对治门<br/>　　若白净法未修治　　令其闻说十学处<br/>　　已能布施调伏者　　令闻寂灭涅槃音<br/>　　若人志劣无慈愍　　厌恶生死自求离<br/>　　令其闻说三脱门　　使得出苦涅槃乐<br/>　　若有自性少诸欲　　厌背三有求寂静<br/>　　令其闻说诸缘起　　依独觉乘而出离<br/>　　若有清净广大心　　圆满施戒诸功德<br/>　　亲近如来具慈愍　　令其闻说大乘音<br/>　　或有国土闻一乘　　或二或三或四五<br/>　　如是乃至无有量　　悉是如来方便力<br/>　　涅槃寂静无差别　　智行胜劣有殊异<br/>　　譬如虚空体性一　　鸟飞远近各不同<br/>　　佛体音声亦如是　　普遍一切虚空界<br/>　　随诸众生心智殊　　所闻所见各差别<br/>　　佛以过去修诸行　　能随所乐演妙音<br/>　　无心系念此与彼　　我为谁说谁不说<br/>　　如来面门放大光　　具足八万四千数<br/>　　所说法门亦如是　　普照于世除烦恼<br/>　　圆满清净功德智　　而常随顺三世间<br/>　　犹如虚空无染著　　为众生故而显示<br/>　　示有生老病死苦　　亦示住寿处于世<br/>　　虽顺世间如是现　　体性清净如虚空<br/>　　一切国土无有边　　众生根乐亦无量<br/>　　如来智眼皆明见　　随所应化示佛道<br/>　　究竟十方虚空界　　所有人天大众中<br/>　　随其形相各不同　　佛现其身亦如是<br/>　　若在沙门大众会　　剃除须发服袈裟<br/>　　执持衣钵护诸根　　令其欢喜息烦恼<br/>　　若时亲近婆罗门　　则为示现羸瘦身<br/>　　执杖持瓶恒洁净　　具足智慧巧谈说<br/>　　吐故纳新自充饱　　吸风饮露无异食<br/>　　或坐或立不动摇　　现诸苦行摧异道<br/>　　或持彼戒为世师　　善达医方等诸论<br/>　　书数天文地众相　　及身休咎无不了<br/>　　深入诸禅及解脱　　三昧神通智慧行<br/>　　言谈讽咏共嬉戏　　方便皆令住佛道<br/>　　或现上服以严净　　首戴华冠荫高盖<br/>　　四兵前后共围绕　　誓众宣威伏小王<br/>　　或为听讼断狱官　　惩恶劝善多方便<br/>　　所有与夺皆明审　　令其欣敬尽钦承<br/>　　或作辅弼诸大臣　　善用诸王治政法<br/>　　十方利益皆周遍　　了达世间无有余<br/>　　或为粟散诸小王　　或作飞行转轮帝<br/>　　令诸王子婇女众　　悉皆授化奉修行<br/>　　或作护世四天王　　或作夜叉龙等主<br/>　　各为其众而说法　　一切皆令大欣庆<br/>　　或作忉利大天王　　住善法堂欢喜园<br/>　　首戴华冠说妙法　　诸天觐仰无能测<br/>　　或住夜摩兜率天　　化乐自在魔王所<br/>　　居处摩尼宝宫殿　　说真实行令调伏<br/>　　或至梵天众会中　　说四无量诸禅道<br/>　　普令欢喜便舍去　　而莫知其往来相<br/>　　或至阿迦尼吒天　　为说觉分诸宝华<br/>　　及余无量圣功德　　然后舍去无知者<br/>　　如来无碍智所见　　其中一切诸众生<br/>　　悉以无边方便门　　种种教化令成熟<br/>　　譬如幻师善幻术　　现作种种诸幻事<br/>　　佛化众生亦如是　　为其示现种种身<br/>　　如净月轮在虚空　　令世众生见盈缺<br/>　　一切河池现影像　　所有星宿夺光色<br/>　　如来智月出世间　　亦以方便示增减<br/>　　菩萨心水现影像　　二乘星宿无光色<br/>　　譬如大海宝充满　　清净无浊无有边<br/>　　四洲所有诸众生　　一切于中现其像<br/>　　佛身功德海亦尔　　无垢无浊量无边<br/>　　乃至法界诸众生　　靡不于中现其像<br/>　　譬如净日放千光　　不动本处遍十方<br/>　　佛日光明亦如是　　无去无来除世暗<br/>　　譬如龙王降大雨　　不从身出及心出<br/>　　而能沾洽悉周遍　　涤除炎热使清凉<br/>　　如来法雨亦复然　　不从于佛身心出<br/>　　而能开悟诸含识　　尽能灭除三毒火<br/>　　如来清净妙法身　　一切三界无伦匹<br/>　　超出世间言语道　　本性非有亦非无<br/>　　虽无所依无不依　　如是无来亦无去<br/>　　如空如日亦如梦　　当于佛体如是观<br/>　　三界有无一切法　　不能与佛为譬喻<br/>　　譬如山林鸟兽等　　无有依空而住者<br/>　　大海摩尼无量色　　佛身差别亦复然<br/>　　如来非色非非色　　随应而现无所住<br/>　　虚空真如及实际　　涅槃法性寂灭等<br/>　　唯有如是真实法　　可以显示于如来<br/>　　刹尘心念可数知　　大海中水可饮尽<br/>　　虚空可量风可系　　无人能说佛功德<br/>　　若有闻斯功德海　　能生欢喜信乐心<br/>　　如所称扬悉当得　　慎勿于此生疑念<br/><br/>　　大方广佛华严经普贤行愿品序<br/>　　唐太原府大崇福寺清凉国师澄观奉诏述<br/>　　大哉真界，万法资始。包空有而绝相，入言象而无迹；妙有得之而不有，真空得之而不空；生灭得之而真常，缘起得之而交映。我佛得之，妙践真觉，廓净尘习；寂寥於万化之域，动用於一虚之中；融身刹以相含，流声光以遐烛。我皇得之，灵鉴虚极，保合大和；圣文掩於百王，淳风吹於万国；敷玄化以觉梦，垂天真以性情。是知：不有太虚，曷展无涯之照；不有真界，岂净等空之心。<br/>　　《大方广佛华严经》者，即穷斯旨趣，尽其源流，故恢廓宏远，包纳冲邃，不可得而思议矣！指其源也，情尘有经，智海无外，妄惑非取，重玄不空；四句之火莫焚，万化之门皆入；冥二际而不一，动千变而非多；事理交彻而双亡，以性融相而无尽；若秦镜之互照，犹帝珠之相含；重重交光，历历齐现；故得圆至功於顷刻，见佛境於尘毛。诸佛心内众生，新新作佛；众生心中诸佛，念念证真。一字法门，海墨书而不尽；一毫之善，空界尽而无穷。语其定也，冥一如於无心，即万动而恒寂；海湛真智，光含性空；星罗法身，影落心水；圆音非扣而长演，果海离念而心传；万行亡照而齐修，渐顿无碍而双入。虽四心被广，八难顿超，而一极唱高，二乘绝听。当其器也，百城询友，一道栖神，明正为南，方尽南矣！益我为友，人皆友焉！遇三毒而三德圆，入一尘而一心净；千化不变其虑，万境顺通於心。契文殊之妙智，宛是初心；入普贤之玄门，曾无别体。失其旨也，徒修因於旷劫；得其门也，等诸佛於一朝。杳矣！妙矣！广矣！大矣！实乃罄诸佛之灵府，拔玄根之幽致；昇慧日以廓妄，扇慈风以长春；包性相之洪流，掩群经之光彩；岂唯明逾朝彻，静越坐忘而已耶！<br/>　　然玄籍百千，幽关半掩；我皇御宇，德合乾坤，光宅万方，重译来贡。东风入律，西天输越海之诚；南印御书，北阙献朝宗之敬。特回明诏，再译真经，光阐大猷，增辉新理。澄观，顾多天幸，钦瞩盛明，奉诏译场，承旨幽赞。抃跃兢惕，三复竭愚；露滴天池，喜合百川之味；尘培华岳，无增万仞之高。<br/>　　大方广，所证法也；佛华严，能证人也。极虚空之可度，体无边涯，大也；竭沧溟之可饮，法门无尽，方也；碎尘刹而可数，用无能测，广也；离觉所觉，朗万法之幽邃，佛也；芬敷万行，荣耀众德，华也；圆兹行德，饰彼十身，严也；贯摄玄妙，以成真光之彩，经也：总斯七字，为一部之宏纲，则无尽法门，思过半矣！</p>
<div class="jwbt-box"><div class="jwbt"><a name=j0085-04-19><a href="0085-04.htm#MENU-top">大方广佛华严经普贤菩萨行愿品卷第四十</div></a></a>
<div class="jwbtbm"><a name=j0085-04-20><a href="0085-04.htm#MENU-top">入不思议解脱境界普贤行愿品</div></div></a></a>
<p>　　尔时普贤菩萨摩诃萨。称叹如来胜功德已。告诸菩萨及善财言。善男子。如来功德。假使十方一切诸佛经不可说不可说佛刹极微尘数劫。相续演说不可穷尽。若欲成就此功德门。应修十种广大行愿。何等为十。一者礼敬诸佛。二者称赞如来。三者广修供养。四者忏悔业障。五者随喜功德。六者请转法轮。七者请佛住世。八者常随佛学。九者恒顺众生。十者普皆回向。<br/>　　善财白言。大圣。云何礼敬乃至回向。普贤菩萨。告善财言。善男子。言礼敬诸佛者。所有尽法界。虚空界。十方三世一切佛刹极微尘数诸佛世尊。我以普贤行愿力故。深心信解。如对目前。悉以清净身语意业。常修礼敬。一一佛所。皆现不可说不可说佛刹极微尘数身。一一身遍礼不可说不可说佛刹极微尘数佛。虚空界尽。我礼乃尽。以虚空界不可尽故。我此礼敬无有穷尽。如是乃至众生界尽。众生业尽。众生烦恼尽。我礼乃尽。而众生界。乃至烦恼无有尽故。我此礼敬无有穷尽。念念相续。无有间断。身语意业无有疲厌。<br/>　　复次善男子。言称赞如来者。所有尽法界。虚空界。十方三世一切刹土。所有极微。一一尘中。皆有一切世界极微尘数佛。一一佛所。皆有菩萨海会围绕。我当悉以甚深胜解。现前知见。各以出过辩才天女微妙舌根。一一舌根。出无尽音声海。一一音声。出一切言辞海。称扬赞叹一切如来诸功德海。穷未来际。相续不断。尽于法界。无不周遍。如是虚空界尽。众生界尽。众生业尽。众生烦恼尽。我赞乃尽。而虚空界乃至烦恼。无有尽故。我此赞叹无有穷尽。念念相续。无有间断。身语意业无有疲厌。<br/>　　复次善男子。言广修供养者。所有尽法界。虚空界。十方三世一切佛刹极微尘中。一一各有一切世界极微尘数佛。一一佛所。种种菩萨海会围绕。我以普贤行愿力故。起深信解。现前知见。悉以上妙诸供养具。而为供养。所谓华云鬘云。天音乐云。天伞盖云。天衣服云。天种种香涂香烧香末香。如是等云。一一量如须弥山王。然种种灯。酥灯油灯诸香油灯。一一灯炷。如须弥山。一一灯油。如大海水。以如是等诸供养具。常为供养。善男子。诸供养中。法供养最。所谓如说修行供养。利益众生供养。摄受众生供养。代众生苦供养。勤修善根供养。不舍菩萨业供养。不离菩提心供养。善男子。如前供养无量功德。比法供养。一念功德。百分不及一。千分不及一。百千俱胝那由他分。迦罗分。算分。数分。喻分。优波尼沙陀分。亦不及一。何以故。以诸如来尊重法故。以如说行出生诸佛故。若诸菩萨。行法供养。则得成就供养如来。如是修行。是真供养故。此广大最胜供养。虚空界尽。众生界尽。众生业尽。众生烦恼尽。我供乃尽。而虚空界。乃至烦恼。不可尽故。我此供养。亦无有尽。念念相续无有间断。身语意业无有疲厌。<br/>　　复次善男子。言忏悔业障者。菩萨自念。我于过去无始劫中。由贪瞋痴。发身口意。作诸恶业。无量无边。若此恶业。有体相者。尽虚空界不能容受。我今悉以清净三业。遍于法界极微尘刹一切诸佛菩萨众前。诚心忏悔。后不复造。恒住净戒。一切功德。如是虚空界尽。众生界尽。众生业尽。众生烦恼尽。我忏乃尽。而虚空界。乃至众生烦恼。不可尽故。我此忏悔无有穷尽。念念相续无有间断。身语意业无有疲厌。<br/>　　复次善男子。言随喜功德者。所有尽法界。虚空界。十方三世一切佛刹极微尘数诸佛如来。从初发心。为一切智。勤修福聚。不惜身命。经不可说不可说佛刹极微尘数劫。一一劫中。舍不可说不可说佛刹极微尘数头目手足。如是一切难行苦行。圆满种种波罗蜜门。证入种种菩萨智地。成就诸佛无上菩提。及般涅槃。分布舍利。所有善根。我皆随喜。及彼十方一切世界。六趣四生。一切种类。所有功德。乃至一尘。我皆随喜。十方三世一切声闻。及辟支佛。有学无学。所有功德。我皆随喜。一切菩萨所修无量难行苦行。志求无上正等菩提。广大功德。我皆随喜。如是虚空界尽。众生界尽。众生业尽。众生烦恼尽。我此随喜。无有穷尽。念念相续无有间断。身语意业无有疲厌。<br/>　　复次善男子。言请转法轮者。所有尽法界。虚空界。十方三世一切佛刹极微尘中。一一各有不可说不可说佛刹极微尘数广大佛刹。一一刹中。念念有不可说不可说。佛刹极微尘数一切诸佛成等正觉。一切菩萨海会围绕。而我悉以身口意业。种种方便。殷勤劝请。转妙法轮。如是虚空界尽。众生界尽。众生业尽。众生烦恼尽。我常劝请一切诸佛。转正法轮。无有穷尽。念念相续无有间断。身语意业无有疲厌。<br/>　　复次善男子。言请佛住世者。所有尽法界。虚空界。十方三世一切佛刹极微尘数诸佛如来。将欲示现般涅槃者。及诸菩萨。声闻缘觉。有学无学。乃至一切诸善知识。我悉劝请。莫入涅槃。经于一切佛刹极微尘数劫。为欲利乐一切众生。如是虚空界尽。众生界尽。众生业尽。众生烦恼尽。我此劝请无有穷尽。念念相续无有间断。身语意业无有疲厌。<br/>　　复次善男子。言常随佛学者。如此娑婆世界。毗卢遮那如来。从初发心。精进不退。以不可说不可说身命而为布施。剥皮为纸。析骨为笔。刺血为墨。书写经典。积如须弥。为重法故。不惜身命。何况王位。城邑聚落。宫殿园林。一切所有。及余种种难行苦行。乃至树下成大菩提。示种种神通起种种变化。现种种佛身。处种种众会。或处一切诸大菩萨众会道场。或处声闻及辟支佛众会道场。或处转轮圣王小王眷属众会道场。或处刹利及婆罗门长者居士众会道场。乃至或处天龙八部人非人等众会道场。处于如是种种众会。以圆满音。如大雷震。随其乐欲成熟众生。乃至示现入于涅槃。如是一切我皆随学。如今世尊毗卢遮那。如是尽法界。虚空界。十方三世一切佛刹所有尘中。一切如来皆亦如是。于念念中。我皆随学。如是虚空界尽众生界尽。众生业尽。众生烦恼尽。我此随学无有穷尽。念念相续无有间断身语意业无有疲厌。<br/>　　复次善男子。言恒顺众生者。谓尽法界。虚空界。十方刹海。所有众生种种差别。所谓卵生。胎生。湿生。化生。或有依于地水火风而生住者。或有依空及诸卉木而生住者。种种生类。种种色身。种种形状。种种相貌。种种寿量。种种族类。种种名号。种种心性。种种知见。种种欲乐。种种意行。种种威仪。种种衣服。种种饮食。处于种种村营聚落城邑宫殿。乃至一切天龙八部人非人等。无足二足。四足多足。有色无色。有想无想。非有想。非无想。如是等类。我皆于彼。随顺而转。种种承事。种种供养。如敬父母。如奉师长。及阿罗汉。乃至如来。等无有异。于诸病苦。为作良医。于失道者。示其正路。于闇夜中。为作光明。于贫穷者。令得伏藏。菩萨如是平等饶益一切众生。何以故。菩萨若能随顺众生。则为随顺供养诸佛。若于众生。尊重承事。则为尊重承事如来。若令众生生欢喜者。则令一切如来欢喜。何以故。诸佛如来。以大悲心而为体故。因于众生。而起大悲。因于大悲。生菩提心。因菩提心。成等正觉。譬如旷野沙碛之中。有大树王。若根得水。枝叶华果悉皆繁茂。生死旷野菩提树王。亦复如是。一切众生而为树根。诸佛菩萨而为华果。以大悲水。饶益众生。则能成就诸佛菩萨智慧华果。何以故。若诸菩萨。以大悲水。饶益众生。则能成就阿耨多罗三藐三菩提故。是故菩提。属于众生。若无众生。一切菩萨。终不能成无上正觉。善男子。汝于此义。应如是解。以于众生心平等故。则能成就圆满大悲。以大悲心。随众生故。则能成就供养如来。菩萨如是随顺众生。虚空界尽。众生界尽。众生业尽。众生烦恼尽。我此随顺无有穷尽。念念相续无有间断。身语意业无有疲厌。<br/>　　复次善男子。言普皆回向者。从初礼拜。乃至随顺。所有功德。皆悉回向。尽法界。虚空界一切众生。愿令众生常得安乐。无诸病苦。欲行恶法皆悉不成。所修善业。皆速成就。关闭一切诸恶趣门。开示人天涅槃正路。若诸众生。因其积集诸恶业故。所感一切极重苦果。我皆代受。令彼众生悉得解脱。究竟成就无上菩提。菩萨如是所修回向。虚空界尽。众生界尽。众生业尽。众生烦恼尽。我此回向无有穷尽。念念相续无有间断。身语意业无有疲厌。<br/>　　善男子。是为菩萨摩诃萨十种大愿具足圆满。若诸菩萨。于此大愿。随顺趣入。则能成熟一切众生。则能随顺阿耨多罗三藐三菩提。则能成满普贤菩萨诸行愿海。是故善男子。汝于此义。应如是知。若有善男子善女人。以满十方无量无边不可说不可说佛刹极微尘数一切世界。上妙七宝及诸人天最胜安乐。布施尔所一切世界所有众生。供养尔所一切世界诸佛菩萨。经尔所佛刹极微尘数劫。相续不断。所得功德。若复有人。闻此愿王。一经于耳。所有功德。比前功德。百分不及一。千分不及一。乃至优波尼沙陀分。亦不及一。或复有人。以深信心。于此大愿。受持读诵。乃至书写一四句偈。速能除灭五无间业。所有世间身心等病。种种苦恼。乃至佛刹极微尘数一切恶业。皆得销除。一切魔军。夜叉罗刹。若鸠槃茶若毗舍阇。若部多等。饮血啖肉诸恶鬼神。皆悉远离。或时发心。亲近守护。是故若人诵此愿者。行于世间。无有障碍。如空中月出于云翳。诸佛菩萨之所称赞。一切人天皆应礼敬。一切众生悉应供养。此善男子。善得人身。圆满普贤所有功德。不久当如普贤菩萨速得成就微妙色身。具三十二大丈夫相。若生人天。所在之处。常居胜族。悉能破坏一切恶趣。悉能远离一切恶友。悉能制伏一切外道。悉能解脱一切烦恼。如师子王摧伏群兽。堪受一切众生供养。又复是人。临命终时。最后刹那。一切诸根悉皆散坏。一切亲属悉皆舍离。一切威势悉皆退失。辅相大臣。宫城内外象马车乘。珍宝伏藏。如是一切无复相随。唯此愿王不相舍离。于一切时。引导其前。一刹那中。即得往生极乐世界。到已即见阿弥陀佛。文殊师利菩萨。普贤菩萨。观自在菩萨。弥勒菩萨等。此诸菩萨色相端严。功德具足。所共围绕。其人自见。生莲华中。蒙佛授记。得授记已。经于无数百千万亿那由他劫。普于十方不可说不可说世界。以智慧力。随众生心。而为利益。不久当坐菩提道场。降伏魔军。成等正觉。转妙法轮。能令佛刹极微尘数世界众生。发菩提心。随其根性。教化成熟。乃至尽于未来劫海。广能利益一切众生。善男子。彼诸众生。若闻若信此大愿王。受持读诵。广为人说。所有功德。除佛世尊余无知者。是故汝等。闻此愿王。莫生疑念。应当谛受。受已能读。读已能诵。诵已能持。乃至书写。广为人说。是诸人等。于一念中。所有行愿。皆得成就。所获福聚无量无边。能于烦恼大苦海中。拔济众生。令其出离。皆得往生阿弥陀佛极乐世界。尔时普贤菩萨摩诃萨。欲重宣此义。普观十方。而说偈言。<br/>　　所有十方世界中　　三世一切人师子<br/>　　我以清净身语意　　一切遍礼尽无余<br/>　　普贤行愿威神力　　普现一切如来前<br/>　　一身复现刹尘身　　一一遍礼刹尘佛<br/>　　于一尘中尘数佛　　各处菩萨众会中<br/>　　无尽法界尘亦然　　深信诸佛皆充满<br/>　　各以一切音声海　　普出无尽妙言辞<br/>　　尽于未来一切劫　　赞佛甚深功德海<br/>　　以诸最胜妙华鬘　　伎乐涂香及伞盖<br/>　　如是最胜庄严具　　我以供养诸如来<br/>　　最胜衣服最胜香　　末香烧香与灯烛<br/>　　一一皆如妙高聚　　我悉供养诸如来<br/>　　我以广大胜解心　　深信一切三世佛<br/>　　悉以普贤行愿力　　普遍供养诸如来<br/>　　我昔所造诸恶业　　皆由无始贪瞋痴<br/>　　从身语意之所生　　一切我今皆忏悔<br/>　　十方一切诸众生　　二乘有学及无学<br/>　　一切如来与菩萨　　所有功德皆随喜<br/>　　十方所有世间灯　　最初成就菩提者<br/>　　我今一切皆劝请　　转于无上妙法轮<br/>　　诸佛若欲示涅槃　　我悉至诚而劝请<br/>　　唯愿久住刹尘劫　　利乐一切诸众生<br/>　　所有礼赞供养佛　　请佛住世转法轮<br/>　　随喜忏悔诸善根　　回向众生及佛道<br/>　　我随一切如来学　　修习普贤圆满行<br/>　　供养过去诸如来　　及与现在十方佛<br/>　　未来一切天人师　　一切意乐皆圆满<br/>　　我愿普随三世学　　速得成就大菩提<br/>　　所有十方一切刹　　广大清净妙庄严<br/>　　众会围绕诸如来　　悉在菩提树王下<br/>　　十方所有诸众生　　愿离忧患常安乐<br/>　　获得甚深正法利　　灭除烦恼尽无余<br/>　　我为菩提修行时　　一切趣中成宿命<br/>　　常得出家修净戒　　无垢无破无穿漏<br/>　　天龙夜叉鸠槃茶　　乃至人与非人等<br/>　　所有一切众生语　　悉以诸音而说法<br/>　　勤修清净波罗蜜　　恒不忘失菩提心<br/>　　灭除障垢无有余　　一切妙行皆成就<br/>　　于诸惑业及魔境　　世间道中得解脱<br/>　　犹如莲华不著水　　亦如日月不住空<br/>　　悉除一切恶道苦　　等与一切群生乐<br/>　　如是经于刹尘劫　　十方利益恒无尽<br/>　　我常随顺诸众生　　尽于未来一切劫<br/>　　恒修普贤广大行　　圆满无上大菩提<br/>　　所有与我同行者　　于一切处同集会<br/>　　身口意业皆同等　　一切行愿同修学<br/>　　所有益我善知识　　为我显示普贤行<br/>　　常愿与我同集会　　于我常生欢喜心<br/>　　愿常面见诸如来　　及诸佛子众围绕<br/>　　于彼皆兴广大供　　尽未来劫无疲厌<br/>　　愿持诸佛微妙法　　光显一切菩提行<br/>　　究竟清净普贤道　　尽未来劫常修习<br/>　　我于一切诸有中　　所修福智恒无尽<br/>　　定慧方便及解脱　　获诸无尽功德藏<br/>　　一尘中有尘数刹　　一一刹有难思佛<br/>　　一一佛处众会中　　我见恒演菩提行<br/>　　普尽十方诸刹海　　一一毛端三世海<br/>　　佛海及与国土海　　我遍修行经劫海<br/>　　一切如来语清净　　一言具众音声海<br/>　　随诸众生意乐音　　一一流佛辩才海<br/>　　三世一切诸如来　　于彼无尽语言海<br/>　　恒转理趣妙法轮　　我深智力普能入<br/>　　我能深入于未来　　尽一切劫为一念<br/>　　三世所有一切劫　　为一念际我皆入<br/>　　我于一念见三世　　所有一切人师子<br/>　　亦常入佛境界中　　如幻解脱及威力<br/>　　于一毛端极微中　　出现三世庄严刹<br/>　　十方尘刹诸毛端　　我皆深入而严净<br/>　　所有未来照世灯　　成道转法悟群有<br/>　　究竟佛事示涅槃　　我皆往诣而亲近<br/>　　速疾周遍神通力　　普门遍入大乘力<br/>　　智行普修功德力　　威神普覆大慈力<br/>　　遍净庄严胜福力　　无著无依智慧力<br/>　　定慧方便诸威力　　普能积集菩提力<br/>　　清净一切善业力　　摧灭一切烦恼力<br/>　　降伏一切诸魔力　　圆满普贤诸行力<br/>　　普能严净诸刹海　　解脱一切众生海<br/>　　善能分别诸法海　　能甚深入智慧海<br/>　　普能清净诸行海　　圆满一切诸愿海<br/>　　亲近供养诸佛海　　修行无倦经劫海<br/>　　三世一切诸如来　　最胜菩提诸行愿<br/>　　我皆供养圆满修　　以普贤行悟菩提<br/>　　一切如来有长子　　彼名号曰普贤尊<br/>　　我今回向诸善根　　愿诸智行悉同彼<br/>　　愿身口意恒清净　　诸行刹土亦复然<br/>　　如是智慧号普贤　　愿我与彼皆同等<br/>　　我为遍净普贤行　　文殊师利诸大愿<br/>　　满彼事业尽无余　　未来际劫恒无倦<br/>　　我所修行无有量　　获得无量诸功德<br/>　　安住无量诸行中　　了达一切神通力<br/>　　文殊师利勇猛智　　普贤慧行亦复然<br/>　　我今回向诸善根　　随彼一切常修学<br/>　　三世诸佛所称叹　　如是最胜诸大愿<br/>　　我今回向诸善根　　为得普贤殊胜行<br/>　　愿我临欲命终时　　尽除一切诸障碍<br/>　　面见彼佛阿弥陀　　即得往生安乐刹<br/>　　我既往生彼国已　　现前成就此大愿<br/>　　一切圆满尽无余　　利乐一切众生界<br/>　　彼佛众会咸清净　　我时于胜莲华生<br/>　　亲睹如来无量光　　现前授我菩提记<br/>　　蒙彼如来授记已　　化身无数百俱胝<br/>　　智力广大遍十方　　普利一切众生界<br/>　　乃至虚空世界尽　　众生及业烦恼尽<br/>　　如是一切无尽时　　我愿究竟恒无尽<br/>　　十方所有无边刹　　庄严众宝供如来<br/>　　最胜安乐施天人　　经一切刹微尘劫<br/>　　若人于此胜愿王　　一经于耳能生信<br/>　　求胜菩提心渴仰　　获胜功德过于彼<br/>　　即常远离恶知识　　永离一切诸恶道<br/>　　速见如来无量光　　具此普贤最胜愿<br/>　　此人善得胜寿命　　此人善来人中生<br/>　　此人不久当成就　　如彼普贤菩萨行<br/>　　往昔由无智慧力　　所造极恶五无间<br/>　　诵此普贤大愿王　　一念速疾皆销灭<br/>　　族姓种类及容色　　相好智慧咸圆满<br/>　　诸魔外道不能摧　　堪为三界所应供<br/>　　速诣菩提大树王　　坐已降伏诸魔众<br/>　　成等正觉转法轮　　普利一切诸含识<br/>　　若人于此普贤愿　　读诵受持及演说<br/>　　果报唯佛能证知　　决定获胜菩提道<br/>　　若人诵此普贤愿　　我说少分之善根<br/>　　一念一切悉皆圆　　成就众生清净愿<br/>　　我此普贤殊胜行　　无边胜福皆回向<br/>　　普愿沉溺诸众生　　速往无量光佛刹<br/>　　尔时普贤菩萨摩诃萨。于如来前。说此普贤广大愿王清净偈已。善财童子。踊跃无量。一切菩萨皆大欢喜。如来赞言。善哉善哉。尔时世尊。与诸圣者菩萨摩诃萨。演说如是不可思议解脱境界胜法门时。文殊师利菩萨而为上首。诸大菩萨。及所成熟。六千比丘。弥勒菩萨而为上首。贤劫一切诸大菩萨。无垢普贤菩萨而为上首。一生补处住灌顶位诸大菩萨。及余十方种种世界。普来集会。一切刹海极微尘数诸菩萨摩诃萨众。大智舍利弗。摩诃目犍连等。而为上首。诸大声闻。并诸人天一切世主。天龙夜叉乾闼婆阿修罗迦楼罗紧那罗摩睺罗伽人非人等一切大众。闻佛所说。皆大欢喜。信受奉行。<br/>大方广佛华严经卷第四十<br/><br/>　　南天竺乌茶国深信最胜善逝法者修行最胜大乘行者吉祥自在作清净师子王。上献摩诃支那大唐国大吉祥天子大自在师子中大王。手自书写大方广佛华严经百千偈中所说，善财童子亲近承事佛刹极微尘数善知识行中五十五圣者善知识入不思议解脱境界普贤行愿品。谨奉进上。伏愿大国圣王。福聚高大超须弥山。智慧深广过四大海。十方国土通为一家。及书此经功德。愿集彼无量福聚。等虚空界一切世界海无尽众生界。一切皆如善财童子得佛正见具足智慧。见不可思议真善知识咸生欢喜。得佛广大普光明照。离诸贪著成就无垢普贤菩萨最胜行愿。伏愿书此大乘经典进奉功德。慈氏如来成佛之时。龙华会上早得奉觐大圣天王。获宿命智瞻见便识同受佛记。尽虚空遍法界广度未来一切众生速得成佛。<br/>　　贞元十一年十一月十八日进奉梵夹。十二年六月五日奉诏于长安崇福寺译。十四年二月二十四日译毕进上。<br/>　　罽宾国三藏赐紫沙门般若宣梵文<br/>　　东都天宫寺沙门广济译语<br/>　　西明寺赐紫沙门圆照笔受<br/>　　保寿寺沙门智柔回缀<br/>　　保寿寺沙门智通回缀<br/>　　成都府正觉寺沙门道弘润文<br/>　　章敬寺沙门鉴虚润文<br/>　　大觉寺沙门道章校勘证义<br/>　　千福寺沙门大通证禅义<br/>　　太原府崇福寺沙门澄观详定<br/>　　千福寺沙门虚邃详定<br/>　　专知官右神策军散兵马使衙前马军正将，兼押衙特进行邓州司法参军南珍贡<br/>　　右神策军护军中尉，兼右街功德使元从兴元元从云麾将军右监门卫大将军知内侍省事上柱国交城县开国男食邑三百户臣霍仙鸣<br/>　　左神策军护军中尉，兼左街功德使元从兴元元从骠骑大将军行左监门卫大将军知内侍省事上柱国邠国公食邑三千户臣窦文场等进</p>
  <div class="jw-bottom">
       <li><a href="0085-03.htm">上一部：乾隆大藏经·大乘华严部·大方广佛华严经普贤菩萨行愿品（第二十一卷～第三十卷）</a>
      <li><a href="0086.htm">下一部：乾隆大藏经·大乘华严部·信力入印法门经（第一卷～第五卷）</a></li></div></div>
     <div class="bottom-bt">乾隆大藏经·大乘华严部·大方广佛华严经普贤菩萨行愿品</div></span></body></html>